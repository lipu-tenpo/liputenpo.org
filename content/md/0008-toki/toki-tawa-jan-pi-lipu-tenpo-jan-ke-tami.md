---
nimi-suli: toki tawa jan pi lipu tenpo - jan Ke Tami
jan-pali: jan Sonatan
tags:
  - kulupu
---

jan Ke Tami o toki! sina pali e seme tawa lipu tenpo?

*a, mi sitelen e sitelen musi. nimi ona li "ki­je­te­san­ta­ka­lu[^1] o". mi pana e toki. tenpo wan la, toki ni li ken toki sona. toki ante la mi toki e kulupu pi toki pona, e ijo pi toki pona. ante la, mi pana e pona kepeken lukin mi.*

[^1]: "ki­je­te­san­ta­ka­lu" li soweli pona.

pali pi lipu tenpo la ijo seme li pona mute?

*musi li pona nanpa wan tawa mi. ijo musi wan li ni: jan Alonola li pana e toki nasa la, jan Tenten li sitelen sitelen e ni la, ni li wawa tawa mi. ante la, ni li pona mute tawa mi: mi ken kama sona e ijo mute anu pilin mute tan jan ante kepeken toki pona a. mi ken pilin musi mute tan toki musi.*

ijo seme li ken pona kin e lipu tenpo?

*lipu tenpo li awen pali la, ni li pona suli tawa mi. jan pi nasin ante mute li pali e toki tawa ona la ni li ken wawa e lipu tenpo. a ken la, mi ken kama sona e pona tan pali pi kulupu Epelanto.*

sina pali e seme tawa pilin pona?

*toki pona li pona e pilin mi. ante la, mi nasin e kulupu pi jan lili. kulupu ni li wile pilin musi tan lipu, tan pali sitelen kin. jan pi kulupu ni li jan pi pona suli.*

tenpo seme en nasin seme la sina kama sona e toki pona?

*tenpo sike pini wan la mi kama sona e ona. mi en kulupu lili pi jan pona mi li wile kama sona e ona la, mi kama sona e toki pona tawa pana sona. mi open e sona mi pi toki pona kepeken sitelen pi jan Misali, kepeken lipu pi jan Lentan. mi awen kama sona kepeken lipu pu.*

sina kepeken ala kepeken e nimi pi pu ala?

*a, mi wile ala. taso nimi "tonsi" en nimi "ki­je­te­san­ta­ka­lu" en nimi "ku" li pona kin tawa mi la mi kepeken nimi ni. taso mi wile awen e lili nimi pi toki pona. mi wile awen lon nasin pu.*

sina pali e seme lon lipu linluwi[^2] sina [janketami.wordpress.com]?

*mi pali pini e ijo pi toki pona la, mi pana e ni ale tawa lipu ni. ante toki mute pi toki pona li lon. tenpo pini la, mi pana e kalama musi tan telo suli. sitelen pi "jan Pepa&soweli Kawa" li kama sitelen musi pi toki pona la, mi pana e ona.*

o pilin e ni: jan wan pi wile sina li kama sona e toki pona. jan seme o kama sona?

*jan li lon poka mi la mi wile e ona pi toki pona lon tenpo ale a a a. taso jan Rebecca Sugar li jan pi musi wawa a. mi wile sona e ni: ona li ken pali e seme kepeken toki pona?*

tenpo kama pi toki pona la ijo seme li suli tawa sina?

*mi wile e ni: jan pi toki pona li pali e lipu suli. mi wile lukin e lipu pi toki pona lon luka mi lon. mi wile e lipu kalama kin. toki pona la, toki lipu pi mute ala li kepeken kalama. mi wile kama lon kulupu pi toki pona lon tenpo mute.*

o awen pona!

*pona o awen lon sina*

[^2]: "linluwi" li kulupu pi ilo sona.
