---
nimi-suli: 'tawa pi poki monsi pi ma Asija nanpa luka luka wan: ma Kanpusi'
jan-pali: jan Polo
tags:
  - ma
---

{{{sitelen "0018-nanpa-tu/ma_Kanpusi.png" ""}}}

lukin mi la ma Kanpusi li ma pi mani ala nanpa wan lon ma Asija pi nasin seli pi nasin pi kama suno. tenpo pi tawa mi la mi lukin e jan mute pi selo noka ala e jan lili mute pi len ala. ma Kanpusi li ma pi wawa ike tan ni: tenpo pini la kulupu utala Keme loje (Khmer Rouge) li lawa e ma ni. ona li ike li nasa. ona li wile pali e ‘jan sin’. tan ni la ona li weka e jan ale tan ma tomo ale li pana e ona ale tawa ma kasi li moli e jan mute mute. jan moli ni li jan pi sona suli li jan pi ken toki pi toki ante li jan meli li jan lili. jan lili sin li ken ala awen lon poka pi mama ona. ona ale li kama suli lon kulupu pi weka pi mama ona. ni li sama sitelen tawa monsuta[^1] a! pini la pona la kulupu utala pi ma Wije li kama li pakala e kulupu utala Keme loje. taso tenpo ni kin la pakala mute li awen. jan lawa pi kulupu utala Keme loje li jan Po Po (Pol Pot). jan Itele (Hitler) la jan Po Po li monsuta mute a! pona la ona li moli.

mi awen lon ma Kanpusi lon tenpo esun wan taso. mi tawa ma tomo tu wan taso: mi tawa ma tomo Sijen Lije (Siem Riep) tawa ma tomo Patanpon (Battambong) tawa ma tomo lawa Penon Pen. weka ala tan ma tomo Sijen Lije la ma tomo Anko Wa (Angkor Wat) li lon. ma tomo Anko Wa li ma epiku[^2].

mi tawa insa pi ma Kanpusi tan ma Tawi kepeken tomo tawa kulupu. selo pi ma tu ni li ike li lawa ala, taso ma Kanpusi li musi mute. ma tomo ale pi lukin mi li pona tawa mi. taso jan pi mani ala li mute. pana lukin la ma tomo Sijen Lije la jan lili wan li kama tawa mi li wile e ni: mi esun e telo walo tawa ona! mi esun a. tan ni la ona li pilin pona!

[^1]: “monsuta” li pana e pilin ike tan ni: “monsuta” li wile pakala e sina a
[^2]: “epiku” li pona mute

mi la ma pona pi nanpa wan li Anko Wa. ma ni li majuna[^3] li suli. sinpin suli en tomo pi nasin sewi mute mute li lon. ona li tomo pi nasin sewi Puta pi nasin sewi Palata. tan ma tomo Sijen Lije mi tawa ma tomo Patanpon kepeken supa tawa telo. tawa ni li epiku. mi tawa lon telo suli pi insa ma. kama la mi tawa lon linja telo. lon poka pi linja telo ni la tomo mute pi sewi telo en tomo mute pi sewi palisa li lon.

lon ma tomo lawa Penon Pen la mi lukin e ma pi jan moli pi kulupu utala Keme loje (The killing fields) e tomo awen Ese mute wan (S-21). tenpo pini la tomo ni li tomo sona. taso kulupu utala Keme loje li pali e tomo awen. tomo awen ni la jan pi kulupu utala Keme loje li pakala li moli e jan mute mute. mi lukin, la mi pilin ike mute. mi weka tan ma Kanpusi, la mi tawa ma Wije kepeken tomo tawa kulupu. tawa mi li awen.

[^3]: “majuna” li sin ala
