---
nimi-suli: monsuta[^1] li lon
jan-pali: jan Penta
tags:
  - toki
---

[^1]: “monsuta” li ijo ike tan ni: ona li wile pakala e sina a

jan li kama, li kama lukin e sitelen nimi · sitelen nimi li jo e nimi mute, e nimi jan · nimi ni li ni : ｢o weka! o weka! monsuta li lon!｣ jan li wile sona e kon pi sitelen nimi · jan o tawa kulupu tomo lon poka tan ni · jan li tawa · jan li kama · kama la, jan li lukin e soweli mute · ona li loje li jelo laso · noka ona li tu tu · len linja selo ona li palisa sike · ona li kepeken kasi lili · ona li moku e kasi sama · soweli mute ni li pona · taso jan li kama la, soweli li tawa weka kepeken wawa ·

jan li lon la, soweli mute ni li pana e mu ike · ｢mu! mu! mu!｣ mu ona li kalama suli, li kalama taso pi ken kute · jan li sona ala e mu ike · jan li kute ala e kalama sama ni lon tenpo pini · jan li toki insa : ｢soweli ni li nasa · nasa ona li tawa nasa, li mu nasa · mu li toki ona · mu ona li mu pi pilin pakala · kon pi mu ni li seme?｣

soweli li tawa monsi · ma monsi li ma pi kasi mute · kasi li suli, li len pona e soweli · monsi li lon · taso ma sinpin li lon kin · kulupu tomo li lon ma sinpin · tomo li suli linja · selo pi tomo ni li kiwen, li pimeja walo · sinpin kiwen li lon poka pi kulupu tomo · ilo jan li lon kin · ijo jan li ilo, li jan, li kiwen, li tan jan ante · ilo jan li pali e seme? jan li wile sona e ni ·

soweli ante li lon kulupu tomo · taso ilo jan li alasa e soweli · ilo jan li luka kin e soweli · sinpin pi soweli ni li pilin monsuta · ona li pana e mu ike kin · ilo jan li tawa e soweli tawa tomo kiwen · tomo kiwen la, jan li lukin e ijo · jan li kama toki insa a : ｢ni li seme? ijo seme li lon insa pi tomo kiwen?｣ jan li kama sona · seli li lon insa pi tomo kiwen · ilo jan li weka e soweli · ilo jan li pana wawa e soweli tawa seli · seli li moli seli e soweli · mu ike mute li kama lon · taso mu ni li pini ·

jan li kama pilin monsuta · jan li wile sona e ni : soweli li moli tan seme? soweli o moli tan seme! ona li moli tan ni : jan mute li wile moku a e soweli · jan pi moku soweli li wile e soweli moli tan wile moku ona · seli li seli e soweli tan ni · ma en kasi li tawa nasin ni taso · ilo jan en tomo kiwen en kulupu tomo en wawa ni li tawa nasin ni taso · soweli li wile lon · soweli li wile ala moli · taso soweli li ken ala awen · ala li awen e soweli · wile moku ali li pakala e wile pona ale · jan pi ma ale li pilin e ni taso : ｢mi ken ala lukin e moli soweli la, moli soweli li suli ala! ilo jan en jan ala li moli e soweli la, ali li pona! moku mi li ijo nanpa wan! a! a! kin la, jan pi moku soweli ala li jan pi nasa mute!｣

jan li pana e kalama ike tan uta · jan li pana e telo lawa tan oko · jan li lukin e tomo kiwen ale, e pakala soweli ali · lon ni li lon · lon ni o lon · jan li lon e lon ni taso · monsuta o lon kin · sitelen nimi pi ma ni li jo e kon wawa · sitelen nimi li wile taso e ni : soweli o weka, o weka tan jan · jan li kama sona · jan li ken ala sona ala · jan o sona e ni : jan li monsuta ·
