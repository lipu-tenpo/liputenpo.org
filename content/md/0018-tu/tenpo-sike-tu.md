---
nimi-suli: tenpo sike tu
jan-pali: jan Alonola
tags:
  - kulupu
---

{{{sitelen "0001-nanpa-akesi/lipu.png" ""}}}

tenpo sike tu li pini. tenpo sike tu la, mi mute li pali, li musi, li sitelen, li toki, li lukin, li kulupu. tenpo sike tu pini la, mi mute li open e lipu tenpo, e kulupu ni. tenpo sike tu la, ijo mute li ante, taso lipu tenpo li awen.

open la, mi wile toki e ni: kulupu ni li suli tawa mi. kulupu ni li pana e sona mute tawa mi. mi kama sona e ijo mute lon kulupu ni. kulupu ni li ante e mi. mi wile e ni: mi ante e ma lon poka pi kulupu ni. mi pali mute e musi, e sitelen, e toki, taso lipu tenpo li ijo nanpa wan mi. jan lukin pi lipu tenpo o, sina pona. jan pali pi lipu tenpo o, sina pona tawa mi, tawa jan ale.

open la, mi ale li jo ala e nasin. taso mi ale li pona. jan pona li ken pali e ijo suli. jan Eli en jan Sonatan li lawa e lipu tenpo, li pana e nasin pona. jan Kuwimaku li pali e sitelen pi lipu tenpo. ona en jan Ke Tami en mi en jan ante li pali e sitelen mute tawa lipu tenpo. open la, jan Telakoman en jan Olipija en jan Sose en jan Ke Tami en jan Kapesi Pake en mi li pali e toki mute. jan Peja en mi li pali e lipu linluwi[^1] pi lipu tenpo. jan Simo li pali e sitelen sinpin ale a!

tenpo sike wan li pini la, lipu tenpo li awen lon. pona la, toki pona li jo e nimi lili “tok” tan kulupu ISO! mi pilin e ni: lipu tenpo li suli tawa nimi lili ni. ken la, lipu tenpo ala la, toki pona li jo ala e nimi lili “tok”.

[^1]: lipu “linluwi” li lipu lon ilo sona sina lukin mute e lipu tenpo la, sina sona e toki sike (toki sike li lon lipu tenpo mute). mi mute li lukin e sitelen musi “ki­je­te­san­ta­ka­lu o!” mute tan jan Ke Tami. mi mute li lukin e toki “tawa pi poki monsi” mute tan jan Polo. mi mute li lukin e toki nasa “seme li mi” mute tan, a, mi.

tenpo sike tu li pini lon tenpo pini. mi jo e pilin pona mute. tenpo pona en tenpo ike li kama. mi ante mute, ale mi li ante mute. taso kulupu ni li lon poka mi lon tenpo ale. sina pona.

mi wile e ni: lipu tenpo li awen lon tenpo sike mute kama!
