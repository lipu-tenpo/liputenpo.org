---
nimi-suli: nasin nimi sin pi sitelen pona
jan-pali: jan Ke Tami
tags:
  - toki pona
---

sitelen pona li sitelen pona pi toki pona · nimi wan pi toki pona li kepeken sitelen pona wan · taso nimi ijo la sina pana e sitelen pona mute · mi pana e nimi mi la mi sitelen e ni ·

{{{sitelen "0013-nanpa-pipi/jan_Ke_Tami_(nasin_pu).png" ""}}}

a ni li pona li pana e nimi mi kepeken nasin ni · poki nimi la kalama open lili wan taso li tan nimi wan · sina toki e kalama open lili wan lon nimi ale tan poki pi nimi mi la sina sona toki e nimi mi · ni li nasin pu ·

taso ni li wile e pali mute lon pali sitelen e suli mute lon lipu e wawa tan sona pi nimi ale · sina ken kama pilin e ni · nasin sitelen nimi ni li suli la ona li suli ike anu seme · ni la alasa pi nasin ante li open · alasa li tan wile ante mute lon kulupu pi toki pona · lon toki ni la mi wile pana e nasin mute · taso o sona · nasin ni ale ala li pona · nasin pini la · a · nasin pini li ken pona ·

nasin wan li nasin mi · mi wan e sitelen pona tu lon insa pi poki nimi · ni li lili e poki nimi li pona tawa mi · kin la ni li ante lili e kon sitelen · sona la jan li ken kepeken sitelen pona mute tan kalama sama · kalama K li ken sitelen kala li ken sitelen ken li ken sitelen kiwen li ken sitelen ante kin · sina kepeken sitelen pi wile sina la ni li ken pana e kon pi wile sina · a taso sina wan e sitelen tu la kon li ken kama wan lon lukin kin ·

{{{sitelen "0013-nanpa-pipi/jan_namako_Pepa_en_soweli_Kawa.png" ""}}}

lipu musi la nimi pi soweli Kawa li kama tan toki Inli li kama tan kili pi loje jelo lon anpa ma · kin la ona li soweli pi jan Pepa li awen lon poka pi jan Pepa · sitelen ona li tan sitelen kili li tan sitelen anpa li tan sitelen wile li tan sitelen awen · sina lukin e sitelen pi wan ala la kili en anpa en wile en awen li pana e kon lili · taso kili anpa en wile awen li suli e sona pi kon nimi · ni li nasin mi la ni li musi tawa mi · taso ni li pona ala pona tawa ale · a ike la ni li namako mute li jo e linja lili mute lon poka sama li ken nasa e lukin · ni la nasin ni li pona ala tawa ale pi toki pona ·

nasin ante li tan jan ante · ona li nasin tu a · ona li ken ante lili lon jan ante la mi pana e nasin ken taso ·

nasin nanpa wan li tawa ni · nimi ijo li sama kalama pi nimi mute lon toki pona · ni la nimi Alasin li kepeken sitelen pona ni · ala en sin · kalama ale pi nimi ni ale li pana e kalama pi nimi ijo ·

{{{sitelen "0013-nanpa-pipi/nimi_Alasin.png" ""}}}

nasin nanpa tu li tawa nimi ante ale · ona la kalama open pi sitelen pona mute li pana e kalama nimi · taso kalama open li sama ala nasin pu · kalama open li kalama open suli li ken sama kalama pi sitelen Lasina tu wan li ken sama kalama pi sitelen Lasina tu li ken sama kalama pi sitelen Lasina wan · nimi “pan” li nimi pi kalama open suli wan taso · nimi “kalama” li nimi pi kalama open suli tu wan · nimi “sinpin” li nimi pi kalama open suli tu · ni la nimi pi kasi Pankasin li kepeken nimi ni · pan en kalama en sinpin ·

{{{sitelen "0013-nanpa-pipi/kasi_Pankasin.png" ""}}}

a taso nasin ni li pona ala pona · pilin mi la nasa mute li ken tan nasin ni · nasin nanpa wan la nimi Alasin li kepeken nimi “ala” li kepeken nimi “sin” · taso sina lukin e sitelen pona ni kepeken nasin tu la ni li kama nimi Asin · jan li pana e ante lili tawa nasin ni li pona lili e nasin tan ni · suli la kalama open suli ale li lon ala nimi pi toki pona · kalama Ju en kalama Pe li lon ala open nimi lon toki pona · ni la sitelen pona tu li ken kama wan tawa kalama ni · a taso ni ale li nasa tawa mi · ante lili li tawa nasin ni tu li pona lili e nasin ni tu · taso mi ken ala sona e sitelen ni lon lukin · nimi As li seme · kasi Pks li seme · pona la jan ante kin li pana e nasin sin ·

ni li nasin sin · ona li pona tawa lukin mi · taso ona li sin mute · o lukin · nasin sin ni li kepeken nasin kalama sama nasin kalama pi toki Nipon · nasin ni li kulupu e kalama insa lon nimi kepeken nasin ni · nimi “kepeken” la kalama insa tu tu li lon li kalama Ke li kalama Pe li kalama Ke li kalama N · a ken la nasin kulupu kalama ni li nasa tawa sina · o lukin kin · nasin ni la kulupu kalama li ken kalama wan li ken kalama tu · ona li kalama wan taso la ona li kalama wan lon kulupu ni · A · E · I · O · U · N · kulupu pi kalama wan taso li ken kalama N tan seme a · kute la kalama N li lon pini pi kulupu kalama ante la kalama N li suli lon tenpo sama kulupu kalama ante · ni li sama lon toki Nipon li sama nasin Mola (モーラ) ·

{{{sitelen "0013-nanpa-pipi/jan_Pumiko.png" ""}}}

jan Pumiku pi kulupu kasi li mama pi nasin ni lon sitelen pona · sina wile kepeken nasin ni la o kepeken kulupu kalama ale pi nasin ni tan nimi wan lon wile sina · o pana e sike lili tawa nanpa pi kulupu kalama · nimi Ke la sina ken pana e sitelen “kepeken” e sike lili wan · taso sina wile la sina ken awen pana e sitelen “kiwen” e sitelen “en” sama nasin pu ·

{{{sitelen "0013-nanpa-pipi/nimi_Ke.png" ""}}}

nimi Kepe la sina ken pana e sitelen “kepeken” e sike lili tu · taso sina wile la sina ken awen pana e sitelen “kiwen” e sitelen “en” e sitelen “pona” e sitelen “en” sama nasin pu ·

{{{sitelen "0013-nanpa-pipi/nimi_Kepe.png" ""}}}

nimi Kepeke la sina ken pana e sitelen “kepeken” e sike tu wan · taso sina wile la sina ken awen pana e sitelen “kiwen” e sitelen “en” e sitelen “pona” e sitelen “en” e sitelen “ken” e sitelen “esun” sama nasin pu ·

{{{sitelen "0013-nanpa-pipi/nimi_Kepeke.png" ""}}}

nimi Kepeken la sina ken pana e nimi “kepeken” e sike lili tu tu · o sona e ni · kalama N pini kin li wile e sike lili lon nasin ni la sike lili tu tu li lon · ante la sina ken pana e nimi “kepeken” e sike lili tu · sike lili wan li lon sewi pi sike lili anpa · taso sina ken awen pana e sitelen mute sama nasin pu ·

{{{sitelen "0013-nanpa-pipi/nimi_Kepeken.png" ""}}}


ni la nimi Kijetesantakaluweka li ken kama lili a · nasin pu la ona li suli wawa ·

{{{sitelen "0013-nanpa-pipi/nimi_Kijetesantakaluweka.png" ""}}}


taso nasin nimi sin ni li pona ala pona · sina o kepeken ala kepeken nasin ni · a ona li pona tawa lukin mi · a taso sona la nasin ni li sin mute li tan tenpo mun nanpa tu lon tenpo sike ni · ken la nasin ni li nasa tawa wile ante · sina sona e ni lon nasin sina pi sitelen pona la nasin ni li ken pona tawa nimi sina li ken pona tawa nimi lon musi sina lon lipu sina li ken pona ala tawa ijo ante · o musi ·

{{{sitelen "0013-nanpa-pipi/jan_Ke_Tami_(nasin_sitelen_kalama).png" ""}}}
