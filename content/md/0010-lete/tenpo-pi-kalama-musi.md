---
nimi-suli: tenpo pi kalama musi
jan-pali: jan Kapesi Pake
tags:
  - kulupu
---

jan li ken toki e toki pona. jan li ken lukin e toki pona. taso, jan li kute ala kute e toki pona? ona li ken! ni la, ona li ken kepeken kalama musi pi toki pona. kalama musi pi nanpa lili li ante toki. kalama musi kin li kalama sin. ali li pona tawa kute.

kalama musi pi toki pona nanpa wan li kama lon tenpo sike 2001 anu tenpo sike 2002. jan Po Koken (Paul Goguen) li pali e ona. nimi ona li “sike tu li pona.” kalama musi pi toki pona nanpa tu li kama lon tenpo sike sama. nimi ona li “toki pona li toki pona” li tan jan Topi (Tobiah). jan Topi li pali kin e kalama musi ni: “telo nasa” en “tenpo suno li pona.”

tenpo mute li weka la, kalama musi sin li kama ala. taso, jan Sotan (anu jan Esili Kosano) li pali e kalama musi “ale ala li pona tawa mi” lon tenpo sike 2015. tenpo ni la, kalama musi mute li kama lon. jan Nikoleta li pali e kalama musi “ale li ante” e kalama musi “ona li pona” lon tenpo sike 2019 (jan Nikoleta li kepeken nimi “kqa” tawa kalama musi ona). jan Misali li pali e kalama musi pi ante toki lon tenpo sike 2020. jan mute li olin li kute e ona. nimi ona li “kulupu jan tenpo” li ante toki pi “Dreams of Our Generation” tan “Rhythm Heaven Fever”. tenpo sike 2020 kin la, kala pona Tonyu li pali e kalama musi ni: “o tawa noka” en “o lape” en “ale lon mi.”

kalama musi ni li suli tawa kulupu pi toki pona. taso, tenpo sike 2021 li tenpo pi kalama musi. mute sin li lon tenpo ni. o sona e jan pali: jan Usawi en jan Nasi en jan Ke Tami en jan Sepulon en Pata Powe.

jan Usawi li pali e kalama musi ni: “omekalike” en “monsuta” en “o toki sin” en “tawa lon linja” en “ma pi lon ala.” sina ken kute e ona lon lipu Jutu lon lipu Pankan[^1]. jan mute li kute e kalama musi ni, taso kalama musi “monsuta” li nanpa wan tan nanpa pi jan kute. jan Nasi li pali e kalama musi ni: “mi pilin e ni” en “wile soweli” en “pakala.” kin la, jan Usawi li pana tawa kalama musi “pakala.” sina ken kute e ni lon lipu Jutu lon lipu Sotopi[^2]. jan Ke Tami li pali e kalama musi pi tomo tawa telo. ona li pali e kalama musi luka wan. jan Sepulon li pali e kalama musi ni: “nasa o tawa weka” en “jan Elita li kalama” en “mi seli.” ona li wile toki e nasin jan lon kalama musi ona. sina ken kute e ni lon lipu Jutu. Pata Powe li kulupu pi jan tu. ona li pali e kalama musi pi ante toki ni: “toki len” en “Aleluja” en “loje // telo.” kin la, ona li pali e kalama musi tan kalama musi “akesi (apeja li mi)” tan jan Lija. ni li “kapesi (pimeja li mi).” sina ken kute e ni lon lipu Jutu lon lipu Sotopi lon lipu Pankan.

pini la, jan Misali li pali e kalama musi sin tawa suno pi toki pona lon tenpo sike 2021. ona li “nimi ale lon toki pona.” kalama musi ni li kepeken nimi ali lon toki pona! sina wile kute pona e kalama pi toki pona anu seme? o kute e kalama musi ni! ona li kalama musi olin.

{{{sitelen "0010-nanpa-lete/kapesi_Pake.png" ""}}}

[^1]: lipu Jutu li sama “Youtube” lon toki Inli; lipu Pankan li sama “Bandcamp” lon toki Inli

[^2]: lipu Sotopi li sama “Spotify” lon toki Inli
