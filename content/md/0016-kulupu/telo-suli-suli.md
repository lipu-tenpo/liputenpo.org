---
nimi-suli: telo suli suli
jan-pali: jan Alonola
tags:
  - sona
---

telo suli luka li lon. telo ni li telo suli suli (anu telo suli **Pasipi**), li telo suli **Alansi**, li telo suli **Palata**, li telo suli **Asika**, li telo suli **Antasika**. telo suli ale la, telo suli Pasipi li suli a. ni la, mi pana e nimi “toki suli suli” tawa ona.

telo suli suli li jo e nimi mute. toki Elopa mute la, nimi ona li telo suli Pasipi. nimi Pasipi li nimi tan toki Lasina. kon ona li “pi utala/pakala ala”. nimi ante li sama “telo suli”, li sama “telo pi tawa lili/ala”. toki ni la, mi kepeken e nimi telo suli suli tan ni: toki mute tan ma Asija la, jan li kepeken ala e nimi Pasipi: toki Nijon - 太平洋 (Taiheiyō), toki Sonko - 太平洋 (Tàipíngyáng), toki Wije - Thái Bình Dương. ma ale ni li poka e telo suli suli.

ma Asija en ma Amelika en ma Oselija en ma Antasika la, telo suli suli li lon poka. taso ma lili mute mute (25,000) li lon telo suli suli.

{{{sitelen "0016-nanpa-kulupu/telo_suli_suli.png" ""}}}

kulupu tu wan pi ma lili li lon insa pi telo suli suli. kulupu ma Mikonesija en kulupu ma Melanesija en kulupu ma Polinesija li lon. kulupu Melanesija la, ma Papuwanijukini (Papua New Guinea) li lon. ma ale lon telo la, suli la, ma Papuwanijukini li nanpa tu. kulupu Polinesija la, ma Nusilan li lon ma lete, ma Awawi li lon ma seli.

kon en sewi la, kon pi tawa wawa mute li lon ma mute. ma la, sike suli pi tawa ma li lon. sike ma ni li jo e nimi “sike seli”. ni la, lupa suli Malijana (Mariana Trench) li lon.
