---
nimi-suli: musi pi soweli ike
jan-pali: jan Jakopo
tags:
  - kulupu
---

{{{sitelen "0016-nanpa-kulupu/soweli_ike.png" ""}}}

jan mute li lon la, jan li wile musi la, jan li ken musi pi soweli ike. musi la, jan li kulupu pi ma tomo lili. taso, ale li pona ala. tenpo pimeja la, jan tu li kama soweli ike. soweli ike li wile moli li wile moku e jan. ona li moli e jan wan lon tenpo pimeja ale. tenpo suno la, kulupu li toki e ni: jan seme li soweli ike? mi wile moli e ona! suno li pini la, kulupu li moli e jan wan. ken la, ona li soweli ike. ante la... pakala! sina wile ala wile sona e nasin musi? mi pana e sona.

jan wan li jan musi lawa. ona li pali e seme? mi toki lon tenpo kama. jan ante li lon kulupu. kulupu la, jan ale li kama jo e lipu jan wan. lipu jan li toki e ni: sina soweli ike, anu jan taso, anu jan wawa. lipu jan ni li ken:

- jan: sina jan taso. tenpo pimeja la, sina lape. tenpo suno la, sina toki.
- soweli ike: tenpo pimeja la, sina en soweli ike ante li moli e jan wan.
- jan lukin: tenpo pimeja ale la, sina ken lukin e jan wan. jan musi lawa li toki e ni tawa sina: jan ni li pona ala pona?
- jan sewi olin: open musi la, sina lukin e jan tu. ona tu li kama jan olin. jan wan li moli la, jan ante kin li moli.
- jan alasa: sina jo e ilo utala. sina moli la, sina ken moli e jan wan ante.
- jan pi wawa nasa: sina jo e telo wawa tu. jan li moli tan soweli ike la, sina ken pana e telo wawa pona. sina pana la, ona li moli ala. ante la, sina ken pana e telo wawa moli tawa jan wan. sina ken pana e telo pona tawa ona. sina jo e telo pona wan taso e telo moli wan taso.
- jan lili: soweli li alasa la, sina ken open lukin. taso, sina wile ala e ni: soweli li lukin e lukin open sina!

jan musi lawa li lawa e tenpo musi. musi li tawa sama ni. open la jan lawa li toki e ni:

"kulupu li lape!" ona li pini e lukin ona.

"jan sewi olin li kama." jan sewi olin li open lukin. ona li lukin e jan tu. jan lawa li luka e jan tu. ona li kama jan olin. jan sewi olin li pini lukin.

"jan olin li kama." jan olin li open e lukin li lukin e jan olin ante. ona li pini la, sike musi li ken open.

"jan lukin li kama." jan lukin li lukin e jan wan. jan lawa li weka e len tan lipu jan ona. jan lukin li lukin la, jan lawa li len sin e ona. jan lukin li pini lukin.

"soweli ike li alasa." soweli ike li open lukin. ona li toki kepeken kalama ala e jan pi wile moli. jan lili kin li ken lukin. soweli li pini lukin.

"jan pi wawa nasa li kama." jan lawa li toki e ni tawa jan pi wawa nasa: jan seme li moli? jan pi wawa nasa li wile ala wile awen e ona? jan pi wawa nasa li wile ala wile moli e jan wan?

"suno li kama. kulupu li open lukin, taso jan ni li moli." kulupu li toki. ken la, jan ni anu jan ante li soweli ike. jan lukin en jan lili li ken pana e sona ona. taso, ona o awen lukin. soweli ike li sona e jan lili anu jan lukin la, ona li moli e ona lon tenpo pimeja kama. suno li pini la, jan ale li luka tawa jan ike. jan wan pi luka mute o moli. ona li weka e len tan lipu jan ona. tenpo pimeja li kama. kulupu li lape sin.

soweli ike ale li moli la, musi li pini. pona li tawa kulupu. taso, soweli ike li moli e jan ale la, musi li pini. pona li tawa soweli ike. ken la, jan olin li awen. jan ante ale li moli. ni la, pona tawa jan olin.
