---
nimi-suli: 'tawa pi poki monsi pi ma Asija nanpa luka luka tu tu: ma Nepali'
jan-pali: jan Polo
tags:
  - ma
---

ma Nepali li ma pi suli mute ala. taso ona li jo e ijo mute pi tenpo pini e ma laso jelo epiku[^1]. ona li jo e kulupu nena suli Imalaja e ma pi kama lon pi jan Sitata. jan Sitata li nimi pi jan Puta. namako la ma Nepali li jo e jan pi pona nanpa wan. jan ale li uta pona li pona mute. ma tomo lawa pi ma Nepali li ma tomo Katomantu. ona li musi li pona li lon meso[^2] pi nasin tu ni: nasin pi kama suno en nasin pi suno pini. tenpo pini la ma tomo ni li ma pini pi nasin tawa pi jan Ipi mute. jan Ipi ni li kama tan ma Mewika tan ma Elopa. tan ma Elopa la jan Ipi mute li kama kepeken tomo tawa a! jan Ipi la walo kiwen li kepeken mani mute ike li musi ala. ma Nepali la nasin sewi tu li lon: nasin sewi Palata en nasin sewi Puta. taso nasin sewi Puta pi ma Nepali li nasin sewi Puta pi ma Sipe (Tibet).

[^1]: "epiku" li sama "pona mute"  
[^2]: "meso" li pona ala, li ike ala, li lon insa ona

{{{sitelen "0016-nanpa-kulupu/ma_Nepali.png" ""}}}

mi awen lon ma Nepali lon tenpo esun wan taso, taso ni li tenpo wawa li tenpo namako tawa mi. mi awen lon ma tomo Katomantu lon tenpo suno tu tu li tawa ma tomo Lunpini kin. ma tomo ni li lon nasin seli pi ma Nepali lon poka pi ma Palata. kepeken tomo tawa kulupu la tan ma tomo Katomantu la jan li tawa lon tenpo suno wan ale tawa kama lon ma tomo Lunpini. tan ni la mi kepeken tenpo suno tu wan. mi kepeken tenpo suno nanpa wan tawa kama lon ma Lunpini. mi kepeken tenpo suno nanpa tu tawa lukin e ma Lunpini tawa musi e ona. pini la mi kepeken tenpo suno nanpa tu wan tawa kama sin lon ma tomo Katomantu. ma tomo Lunpini li lili mute, taso ona li suli mute kin tan ni: ona li ma pi kama lon pi jan Puta. mama pi jan Sitata (jan Maja) li tawa tomo pi mama ona tan tomo ona. tomo pi jan Maja li lon ma tomo Kapilawatu (Kapilavatthu). lon meso pi tawa ni la ona li kama mama lon ma kasi pi ma Lunpini. mi lukin e ma pi kama lon pi jan Puta. tenpo ni la tomo pi nasin sewi Maja Tewi (Maya Devi) li awen e ma ni. mi tawa insa, la mi pilin pona mute a. weka ala pi tomo Maja Tewi la tomo mute pi nasin sewi Puta li lon tan ma ale pi nasin sewi Puta. mi lukin e ona. ona li pona li musi mute.

lon ma tomo Katomantu la mi lukin e ijo mute. taso tawa mi la ijo pi pona nanpa wan li nena suli tu pi nasin sewi Puta. ona li nena suli Sajanpuna (Swayanbhunath) li nena suli Potana (Bodnath). tan nena suli Sajanpuna la jan li ken lukin e ma tomo Katomantu ale tan sewi. nena suli Potana li pona li suli mute. lon sewi pi nena suli ni la oko luka tu wan li lon. oko tu li lukin tawa nasin lete. oko tu li lukin tawa nasin seli. oko tu li lukin tawa nasin pi kama suno. oko tu li lukin tawa nasin pi pini suno. mi sike noka e nena ni sama jan ante pi nasin sewi Puta. mi tawa ma tomo lili Patan kin lon poka pi ma tomo Katomantu. ma tomo ni la ma leko[^3] Tupan (Durban) li lon. lon ona la tomo mute pi tenpo pini li lon. lon ma ni la kipisi[^4] pi mute lili pi sitelen tawa Jan Puta Lili li kama pali. ona li pona lukin mute a!

tenpo esun wan li lili mute. tenpo kama la mi wile tawa nena Imalaja tawa ma tomo Pokala (Pokhara) kin. ma tomo ni li lon poka pi telo suli pona. lon telo ni la nena Imalaja li jasima[^5]. mi wile lukin e ona a.

[^3]: "leko" li sama kiwen  
[^4]: "kipisi" li ijo lili pi ijo suli  
[^5]: ijo li "jasima" la, sina ken lukin e ona tan sinpin ante
