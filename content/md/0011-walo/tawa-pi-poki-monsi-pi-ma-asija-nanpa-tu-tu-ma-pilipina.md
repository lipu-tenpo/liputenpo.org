---
nimi-suli: 'tawa pi poki monsi pi ma Asija nanpa tu tu: ma Pilipina'
jan-pali: jan Polo
tags:
  - ma
---

ma Pilipina li ma suli ante pi ma Asija pi nasin seli pi kama suno. sama ma Intonesija la ma Pillipina kin li jo e ma mute mute pi insa telo suli. ona li jo e laso kasi mute e ma poka telo pona mute. sama ala pi ma ante pi ma Asija la (ma Koleja kin li sama ala) nasin sewi nanpa wan pi ma ni li nasin sewi Kolisu. taso kulupu lili pi nasin sewi Silami kin li lon nasin seli pi ma ni. nasin sewi Kolisu li kama tan ma Epanja tan ni: tenpo pini mute la ma Epanja li jo e ma Pilipina. kama la jan pi ma Mewika li kama. tan ni la tenpo ni la jan pi ma Pilipina li toki pona e toki Inli (taso tenpo ni la jan pi mute lili li ken toki e toki Epanija).

mi la mi tawa ma tu taso pi ma Pilipina. mi tawa ma tomo Sepu (Cebu) tawa ma pi insa telo Poko (Bohol). ma tomo Sepu li jo e tomo pi tenpo pini mute. jan pi ma Epanija li pali e tomo ni. tomo pi nasin sewi Kolisu li sama tomo pi nasin sewi Kolisu majuna[^1] pi ma Epanija a! jan mute li tawa tomo ni. jan pi ma Pilipina li pilin e ni: nasin sewi ona li suli mute tawa ona. lon la mi lukin e sitelen mute pi jan Jesu pi jan Meli lon insa pi tomo mute. ale li pona li musi, taso tenpo pimeja la mi pilin e ni: ma ni li ken ike. mi tawa weka ala tan tomo awen pi jan tawa la, ona li pona.

[^1]: “majuna” li “sin ala”

mi tawa ma Poko tan ma tomo Sepu kepeken tomo tawa telo. ma Poko li pona mute tawa mi. jan li pona mute. laso kasi pi pona mute li lon. telo suli kin li pona. taso ijo pona pi nanpa wan li tu tawa mi. ona li ni: soweli lili pi oko suli (tarsier) li lon. en la nena mute pi sama suli li lon. nimi ona li nena pi suwi pimeja (Chocolate Hills). mi pana e mani tawa kepeken pi ilo tawa wawa pi sike tu lon tenpo suno wan. tawa ni li epiku[^2] tawa mi. mi tawa insa pi laso kasi en ma tomo lili. mi tawa lon poka pi telo suli.

ma Pilipina li ma pona. mi wile tawa sin. mi wile lukin e ijo pona mute ante a!

{{{sitelen "0011-nanpa-walo/ma_Pilipina.png" ""}}}

[^2]: “epiku” li “pona mute a”
