---
nimi-suli: ilo Nole tan pali To
jan-pali: jan Pije
tags:
  - sona
---

sina sona ala sona e pali To? ona li nasin linluwi[^1], li ilo pona. sina kepeken ona la jan ante (en jan ike) li ken ala lukin e pali linluwi sina. ni li suli kin tawa jan sitelen pi sona sin, li suli tawa jan pi wile ante lon ma ike, li suli tawa jan ante mute kin. (kin la sina ken tawa lipu pi "linluwi pimeja" kepeken ilo To. lipu ni li jo e nimi ".onion" lon pini nimi. sina ken ala tawa lipu ni kepeken ilo linluwi ante.)

mi toki e ni: sina kepeken ilo To la jan ante li ken ala lukin e pali linluwi sina. taso jan li ken lukin kin e ni: sina kepeken linluwi To. pali To li ike tawa kulupu lawa mute lili; tan ni la kulupu lawa ni li wile pake[^2] e linluwi To. pakala! kulupu lawa lon ma Sonko en kulupu lawa lon ma Losi li pake e linluwi To.

sina lon ma ni la sina ken ala ken kepeken linluwi To? a, sina ken, taso sina wile kepeken "nasin sewi To" [Tor bridge]. sina kepeken nasin sewi To la kulupu lawa ike li ken ala lukin e kepeken To sina.

[^1]: "linluwi" li kulupu pi ilo sona mute

[^2]: jan li "pake" e ijo la, ijo ni li pini anu ijo ni li ken tawa ala

{{{sitelen "0011-nanpa-walo/ko_lete_walo.png" ""}}}

nasin sewi To ni li kama tan seme? a, ona li kama tan jan pona pi pali To! sina wile la sina ken pana e nasin linluwi To sina tawa jan ante (lon ma Sonko anu ma Losi anu lon ma ante).

kulupu pali To li pali e ilo sin Nole [Snowflake]. sina ken lukin e ona lon lipu ni: https://snowflake.torproject.org/

sina jo e ilo Nole la jan ante li ken kepeken linluwi sina, li ken kepeken nasin linluwi To. ilo Nole li pona kin.

tenpo suli la mi jo e ilo Nole. tenpo suno ni la jan luka li kepeken linluwi mi, li ken kepeken nasin linluwi To tan mi.

kulupu lawa o pake ala e linluwi To! o kama jo e ilo Nole.
