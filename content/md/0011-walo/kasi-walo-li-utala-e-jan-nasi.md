---
nimi-suli: kasi walo li utala e jan Nasi
jan-pali: jan Alonola
tags:
  - sona
---

**[o awen! mi toki e ijo ike mute lon toki ni!]**

tenpo pini mute la, ma Tosi la, kulupu lawa Nasi [NSDAP, "Nazis"] li lon. ona li jo e nasin pi ike mute. jan mute lon ma Tosi li pilin ike tan lawa pi jan Nasi. tan ni la, ona li wile ante e lawa.

kulupu pona pi kasi walo [Weiße Rose] li lon. ona li wile utala e jan Nasi kepeken lipu. tenpo sike pi utala Salinka [Stalingrad, 1942] la, jan Alekanta Sole (Alexander Schmorell) en jan An So (Hans Scholl) li pali e lipu. lipu ni la, ona li toki e ni: “ma Tosi li utala e jan pi utala ala. ona li moli e jan Posuka, e jan Losi, e jan pi nasin sewi Juta!”. ona li pana e lipu ni tawa jan sona lon ma

tenpo lete la, jan Wili Ka (Willi Graf) en meli sama pi jan An So - jan Sopi So (Sophie Scholl) - li lon kulupu ni kin. tenpo ni la, jan Sole en jan So en jan Ka li tawa ma Losi tan ni: ona o utala! tenpo sin la, ona li tawa ma Tosi la, ona li pali e lipu sin lon tenpo sike kama [1943]. lipu ni la, ona li toki e ni: “ma Tosi li ken ala utala e ma Losi! ma Tosi li ken ala anpa e utala e ma ante ale. ni la, ike mute li lon utala”

tenpo ni la, ona li pana e lipu mute tawa jan mute. tenpo sike ni [1943] la, utala Salinka li pini. jan Tosi mute en jan Losi mute li moli, taso ma Losi li nanpa wan! ni la, jan mute li tawa utala lon ma Tosi.

tenpo kama la, jan Elemu Pon Moleke (Helmut von Moltke) li pana e lipu pi kasi walo tawa ma Inli. ona li pali e lipu mute, li pana e ona tan tomo tawa sewi! jan mute li lukin e lipu ni.

{{{sitelen "0011-nanpa-walo/kasi_walo.png" ""}}}

ike la, tenpo kama la, jan An So en jan Sopi So li tawa tomo sona. ona li pana e lipu sin lon supa mute. taso, jan li lukin e ona, li poki e ona. jan tu So o tawa tomo lawa. ma ni la, jan lawa li toki e ni: jan tu So o moli! tenpo kama lili la, jan Jokan Kika (Johann Reichhart) li moli e ona tu. tenpo kama lili la, jan Wili Ka en jan Alekanta Sole li moli kin. namako la, jan lawa li toki e ni; jan ante pi kasi walo o lon tomo pi jan ike.

jan Tosi ante mute li (wile) utala e jan Nasi, taso ona li ken ala pini e lawa pi jan Nasi.
