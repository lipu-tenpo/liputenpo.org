---
nimi-suli: tenpo pi kalama musi
jan-pali: jan Ke Tami
tags:
  - tenpo walo
---

tenpo mun pini la, tenpo suno suli li kama. jan mute la, ni li tenpo suno sewi, li tenpo suno pi jan Jesu. jan mute la, ni li tenpo suno pana, li tenpo suno olin, li tenpo suno pi kalama mama. jan ante la, tenpo suno ni li suli ala. taso ma mute la, tenpo suno ni li suli tawa jan, li tenpo suno pi pali ala, li kama e nasin tan kulupu jan. nasin pi tenpo suno ni li ken ante mute lon ma mute. ma lete mute lon ma suli Elopa la, nasin wan li ni: jan li wan e kasi lili mute li pali e soweli kepeken ni. soweli ni la, palisa sike suli li lon lawa.

musi soweli ni li pona tawa jan mute. taso, ma tomo wan la, ona li suli mute, li suli mute tawa pilin jan, li suli mute lon suli kin: jan mute pi ma Jele (Gävle) li wan e kasi mute e linja mute e ijo ante mute, li pali e soweli pi suli mute a. kiwen musi soweli ni li suli a sama tomo. tenpo sike ale la, ma tomo li pali sin e ona.

taso… ijo ante li lon. kiwen musi soweli suli li kasi mute, li linja mute la, seli li ken seli e ona, li ken pakala e ona. jan wan li seli e ona lon tenpo sike open ona. jan wan ante li seli e ona lon tenpo sike nanpa tu wan. jan pi ante kin li pakala e ona lon tenpo sike ante mute. ni la, kiwen musi soweli li awen ala lon tenpo sike mute, li awen lon tenpo sike pi mute ala taso.

seli li lon tenpo sike mute la, seli li musi tawa jan mute pi ma ante mute. ni li lon tan seme? ona li wile sona e ni: tenpo sike pini ni la, kiwen musi soweli li kama ala kama seli?

taso ni li musi ala musi tawa jan pi ma tomo Jele kin?

musi ala a!

ni li nasin lawa ala la jan lawa li wile poki e jan pakala. pakala li ike tawa jan pi ma tomo Jele la, jan mute pi ma tomo Jele li lukin awen e kiwen musi soweli. tenpo sike pini tu tu la, ona li kama a awen e kiwen musi soweli. taso tenpo sike pini la, kiwen musi soweli li kama seli sin.

mi la, ni li ike a. kiwen musi soweli o seli ala. kiwen soweli musi o awen. pona o tawa soweli musi kiwen lon tenpo sike kama.

{{{sitelen "0011-nanpa-walo/soweli_pi_ma_tomo_Jele.png" ""}}}
