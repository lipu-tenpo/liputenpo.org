---
nimi-suli: toki open pi lipu "jan Tatesu"
jan-pali: jan Esuwa
tags:
  - musi
---

ma Lijatuwa¹ o, ma mama mi o! sina  
sama pona a. jan li weka e sina li  
lukin pona e sina. mi wile e sina  
la, mi lukin li toki e pona sina.

[5] meli sewi, o awen e ma Sentokowa²,  
o suno lon lupa Asulo³! o awen e  
ma Nawakuta⁴ e kulupu nasin ona!

kepeken nasa la, sina pana e pona  
tawa mi a. mama li pana e mi tawa  
[10] awen sina la, mi tawa e selo oko⁵.  
mi ken tawa open pi tomo sewi sina.  
mi pana e pona tawa sewi tan lon mi.  
nasa la sina tawa mama e mi ale!  
tenpo ni la, o tawa e kon wile mi  
[15] tawa nena lon ma kasi, tawa ma suli  
laso lon poka pi linja telo Nemen⁶ a,  
tawa ma pan. pan mute li sitelen e ma.  
ma li jelo li walo tan pan. ona kin li  
jo e kasi jelo, e pan walo sama ko,  
[20] e kasi suno pi loje walo. kin la,  
linja laso li kipisi e ma ale a.  
kasi kili pi mute lili li lon ona.

---

¹ **Lietuva**.  
² Częstochowa, ona li ma jan lon ma Posuka.  
³ Aušros [vartai], ona li lupa open pi ma jan Vilnius.  
⁴ Навагрудак (Navahrudak), ona li ma jan lon ma Pelalusi.  
⁵ sike lukin lon lawa sina!  
⁶ telo Niemen.
