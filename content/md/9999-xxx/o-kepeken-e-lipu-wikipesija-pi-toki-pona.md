---
nimi-suli: o kepeken e lipu Wikipesija pi toki pona!
jan-pali: epikijetesantakalu
tags:
  - toki pona
---

toki pona li pona mute. jan ale pi toki pona li sona e ni. taso, jan ante mute li sona ala e ni. ken lili la ona li sona e toki pona la, toki pona li pona e ona. ni li pona tawa jan ale! taso mi lon tenpo ni. jan mute li sona ala e ijo pi toki pona. ni la seme la jan li sona e ijo pi toki pona? mi pilin e ni: lipu Wikipesija pi toki pona li kama lon lipu Wikipesija pi toki mute la, jan mute li sona e ijo pi toki pona.

ken la sina sona ala e lipu Wikipesija. lipu Wikipesija li lipu pi sona mute. jan ale li ken kama mama pi lipu ni. lipu Wikipesija pi toki mute li lipu suli wan, li jo e lipu pi toki Inli e lipu pi toki Kanse e lipu pi toki Epelanto e lipu pi toki ante mute. taso lipu Wikipesija pi toki pona li lon ala ni. toki pona li lon lipu pi toki mute la, ken la jan mute li toki e ni: "toki nasa sin li lon a!". ni la, o wan e lipu pi toki pona tawa lipu pi toki mute! ni la jan sona pi lipu Wikipesija li toki mute e ni. ken la tenpo kama la ni li kama lon! taso mi la toki suli tu li awen. mi wile toki e ona tawa sina.

nanpa wan la, lipu Wikipesija li jo e sona mute. ni la, jan o ken alasa e sona ni kepeken wawa ala. ni la, lipu lili o jo e nimi wan pona. taso tan nasin ni la, nasin nimi pi toki pona li ken ike. ma tomo lawa pi ma Inli li seme? ni li ma tomo Lonton anu ma tomo Lantan? ken la ni li ma Lonton! sama la, toki pona la ma en jan en ijo ante li jo e nimi mute. jan pi kulupu Wikipesija la, ni li nasin ike. ken la jan li pali e nasin nimi pi toki pona pi lipu Wikipesija. taso ni la, ni li toki pona lon anu seme?! ken ante la jan li ken pali e nasin nimi mute tawa lipu lon wan. taso ni li wile e pali mute. seme li pona? o toki!

nanpa tu la, jan mute li toki e ni: "toki pona li pona mute". ni li lon. taso jan pi mute lili li toki e ni kin: "jan li ken kama sona e toki pona kepeken tenpo lili lili lili taso!". ni li lon ala. toki ni li pakala e jan sin! ona li pilin e ni: "ni la jan sin taso li ken pali e lipu pona!". taso jan ante li ken ala sona e toki ona. ni li ken pakala e lipu Wikipesija. taso kon pi lipu Wikipesija li ni: jan ale li ken kama mama. mi pilin e ni: "jan wawa pi toki pona o lukin e lipu, o pona e lipu.". taso ni li pilin mi taso. o toki!

ni la mi toki e toki suli tu mi. taso toki suli suli wan li awen. ona li ni: o kepeken e lipu Wikipesija pi toki pona! sina jo e ijo olin sina la. o pali e lipu ni! mi olin e kalama musi la, mi pali e lipu pi jan kalama Sotakowi. ante la sina ken pali e lipu pi ma sina. tenpo ni la, lipu pi ma Wewesinja pi ma Mewika li lon ala! o pali! ken la sina jan sin pi toki pona. ni li pona. ni la o lukin e lipu Wikipesija pi toki pona, o kama sona, o kama jan wawa pi toki pona! sina jan wawa la, o awen lukin e lipu ni! ken la sina wile sona e jan Sotakowi. o alasa ala lon lipu Wikipesija pi toki ante. o alasa lon lipu Wikipesija pi toki pona! ken la lipu li lon ala. ni la o lukin lon lipu pi toki ante, o kama sona. ni la sina wile la o pali e lipu sin lon toki pona!

ni la mi kepeken lipu Wikipesija la, mi pini e lipu ni.
