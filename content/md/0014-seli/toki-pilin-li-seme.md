---
nimi-suli: toki pilin li seme?
jan-pali: jan Kalin
tags:
  - toki ante
---

toki la, seme li kama? kalama li kama tan uta. ante la luka li tawa mute. jan li linja e pilin ona, li pana e pilin ni tawa jan ante. jan li ken sitelen kin e toki ona. taso, sitelen musi li pana e pilin la ona li toki ala toki? kalama musi li toki ala toki? mi wile open toki e ijo pi toki pilin.

toki pilin li seme a? ona li kalama, li ken sama toki tawa kute. jan li ken luka kin kepeken toki pilin, li ken sitelen kepeken ona. nasin kepeken mute li lon. taso ijo ni li suli: jan li lawa ala e toki pilin. o toki e ni: a Kisanwa Awi Silawe Nasisa Molajate. ken la, ni li sama lili toki tawa sina. taso kulupu toki li lon ala. lipu toki li lon ala. nimi pi toki ni li lon lipu ni taso.

jan mute pi nasin sewi Kolisu Pentekosa li “toki Kosolelija” lon tomo sewi ona. jan mute pi nasin kon Tenpo Sin li “toki suno”, tan sewi insa anu jan mun. jan mute li lili la ona li “toki nasa” li sona ala e ni: jan ante kin li toki sama ni. mi la, toki ale ni li toki pilin.

{{{sitelen "0014-nanpa-seli/toki_nasa.png" ""}}}

toki pona la, nimi “kalama pilin” li ken pona tawa toki pilin. ni li tan: jan mute la, toki pilin li toki ala li kalama nasa taso! jan ante la, toki ni li pana e pilin suli. taso ona li pana ala e sona ni: jan li pali e seme, li tawa seme… ni la, ona li toki ala. taso jan pi mute lili li sona e kon nimi, li ken ante e nimi pi toki pilin tawa toki ante! ni li musi mute anu seme?

jan pi sona toki la, toki pilin li toki ala. nimi li kon ala. taso jan sona Mote (Motley) li kama sona e ni: kalama pi toki pilin li sama mute nimi toki![^1] ken la, toki pilin li nasa ala. ni kin li lon: kepeken pi toki pilin li ken suli e ko pi insa lawa.[^2] taso, ni li suli ala suli tawa kama sona pi toki ante? ken la, ni li suli! ni li tan: jan pi toki pilin li kama sona wawa e nasin nimi pi toki ante.[^3] ken la, sina wile kama sona e toki pilin, tan ijo pona ni!

mi sona ala e kon pi nimi pi toki pilin. taso mi awen kepeken e nimi “toki pilin” tan ni: ona li tan pilin mi, li ken sama toki tawa kute. a, jan lukin o! mi wile sona e ni: kalama seme li toki, tawa sina? tawa luka seme en sitelen seme li toki? ken la ijo ni li suli mute: toki li pana e pilin… li pana e pona kin!

[^1]: tan lipu “A linguistic analysis of glossolalia: Evidence of unique psycholinguistic processing” tan jan Motley, M. tan tenpo sike nanpa 1982.
[^2]: tan lipu “Brain structural evidence for a frontal pole specialization in glossolalia” tan jan Walter, Y en jan Dieguez, S. en jan Mouthon, M. en jan Spierer, L. tan tenpo sike nanpa 2020.
[^3]: tan lipu “Enhanced Verbal Statistical Learning in Glossolalia” tan jan Kéri, S. en jan Kállai, I. en jan Csigó, K. tan tenpo sike nanpa 2020.
