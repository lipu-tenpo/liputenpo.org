---
nimi-suli: tawa pi poki monsi pi ma Asija nanpa tu. ma Sinkapo
jan-pali: jan Polo
tags:
  - ma
---

{{{sitelen "0009-nanpa-moli/ma_Sinkapo.png" ""}}}

ma Sinkapo (Singapore) li ma lili mute li ma tomo kin. ma Sinkapo li lon ma insa pi telo suli. ma Malasija en ma Intonesija la ma Sinkapo li lon insa. jan li ken lukin pona e ma Sinkapo tan ma tomo Jopalu (Johor Baru) pi ma seli pi ma Malasija. lon la ma Sinkapo li ante mute ala tan ma Malasija. ma Malasija en ma Sinkapo la jan Male (Malay), jan Sonko en jan Palata li lon. taso ma Malasija la kulupu jan suli nanpa wan li jan Male. ma Sinkapo la kulupu jan suli nanpa wan li jan Sonko. jan Male en jan Palata li kulupu lili, taso toki ona li lawa lon ma Sinkapo. lon la ma Sinkapo li jo e toki lawa tu tu ni: toki Inli, toki Sonko (toki Mantalin [Mandarin]), toki Tami (Tamil), toki Male. sitelen ale pi ma Sinkapo (tomo esun, nasin, tomo lawa en ante) li jo e toki tu tu ni.

ma Sinkapo li ma pi seli mute, taso ona li pona mute tawa mi tan ni: telo suli li lon, moku pona li lon, tomo pona pi tenpo pini mute li lon. kin la ale li pali pona. tomo pi nasin sewi mute kin li lon. tomo pi nasin sewi Silami “Sulutan” pi kipisi[^1] Alapi en tomo pi nasin sewi Puta “kiwen walo pi jan Puta” pi kipisi Sonko li pona nanpa wan tawa mi. tomo pi nasin sewi Puta ni li jo e tomo awen lili pi ijo pi tenpo pini e tomo lipu pi nasin sewi Puta kin. ma Sinkapo la tomo sin musi kin li lon. pana lukin la tomo palisa “Malinapesan” (Marina Bay Sands) li pona mute tawa mi. ona li tomo palisa tu wan lon poka pi telo suli. taso ona li jo e supa suli lon lawa ona. supa ni li wan e tomo palisa tu wan li jo e poki telo pi tawa telo e ma lukin pi ma weka. ma Sinkapo la tomo awen suli pi ijo pi tenpo pini kin li lon. ona li jo e ijo pona mute tan ma Asija ale. ma Sinkapo li wan e ijo ante mute e nasin kulupu mute. ma ni li jo e mani mute kin e tomo sona suli nanpa wan pi ma Asija.

[^1]: "kipisi" li ijo lili pi ijo suli

tenpo mute la mi tawa ma Sinkapo. tan ma tomo Kuwala Lunpu la mi ken tawa kepeken tomo tawa kulupu anu tomo tawa kon. taso awen pi ma Sinkapo li wile e mani mute sama ma Elopa. mi ken awen lon tomo pi jan tawa pi ma Sinkapo lon tenpo suno wan, la mi ken awen lon tomo pi jan tawa pi ma Malasija lon tenpo suno tu tu anu tu tu wan kepeken mani sama a! taso ma Sinkapo li ma pi pona mute tawa mi a.
