---
nimi-suli: toki Pantunija (Pandunia)
jan-pali: jan Alonola
tags:
  - toki ante
---

toki Pantunija li toki pi ma ale. jan li pali e toki Pantunija sama toki pona. toki pona la, toki Pantunija li jo e ijo mute sama.

## tenpo pini pi toki Pantunija

tenpo sike mute pini la (2000), jan Lito Kusala (Risto Kupsala) li kama sona e sona pi toki sin. toki sin ni li toki Epelanto, li toki Ito, li toki Olapi, li toki Intelinwa. ona li wile pali e toki sin, e toki pi ma Elopa tan ni: jan Lito Kusala li tan ma Sumi.

ni la, tenpo sike kama (2003-2005) la, jan Lito li pali e toki Lone. nimi ona li tan ma mute, li tan ma Elopa taso ala. jan Lito li wile e ni: nimi ona li tan ma ale, li pona tawa pilin pi jan ale. jan Lito en jan Poken Jale (Florent Garet) tan ma Kanse en jan Jen Wikinson (Jens Wilkinson) tan ma Mewika li pali e toki sin: toki Kaja (Gaia). taso, ona tu wan li pini ala e toki Kaja. tenpo sike wan la, jan Lito en jan Jen li pali e toki Pankaja (Pangaja). taso, ona li pini ala kin e toki ni.

## open pi toki Pantunija

tenpo sike nanpa luka wan pi toki pona (2007) la, jan Lito li pali e toki Pantunija. ona li pana e ona tawa kulupu pi ilo sona. tenpo sike kama la, kulupu li lon. ona li jo e kulupu pi toki Pantunija lon lipu Pepu (Facebook).

tenpo sike nanpa tu pi lipu pu la (2016), kulupu pi toki Pantunija li kama suli. ona li pali e kulupu lon ilo Telekan (Telegram). tenpo sike kama (2017) la, toki Pantunija li lon lipu tenpo Intelinkusika Tatunsi (Interlinguistica Tartuensis) li lon lipu Kesiteja Kelija (Keksittyjä kieliä). kin la, kulupu pi toki Pantunija li lon lipu Wesi (Reddit).

jan li pali e len ni lon tenpo sike nanpa tu tu pi lipu pu (2018):

{{{sitelen "0009-nanpa-moli/len_pi_toki_Pantunija.png" ""}}}

tenpo sike kama (2019) la, jan li pana e toki Pantunija nanpa wan. taso, ona li pona ala tawa jan pali ona.

tenpo sike ni en tenpo sike pini la, ante mute li lon. jan pali li ante e kalama ona lon tenpo sike pini. tenpo sike ni la, ona li ante e ni: toki Pantunija o jo ala e nimi pi pini ante. toki Pantunija li sama pi toki pona. toki Pantunija en toki pona la, sina ken ala ante e nimi. toki Inli la, sina ken ante e nimi, o lukin: mi lon - I \*am\*. sina lon - You \*are\*.

tenpo mun pini la, toki Pantunija nanpa tu li lon. jan pali li pilin pona tan ona. mi toki e ni: o kama sona e ona!

## kon pi toki Pantunija

toki Pantunija o pona tawa jan ale. ni la, ona li jo e kon ni:

jan ale li ken kama sona e ona lon tenpo sama.  
jan ale li pilin sama tawa toki Pantunija tan ni: ona li jo e ijo tan toki pi jan ale.  
jan ale li pilin e ni: toki ni li pona. kama sona ona li kepeken e wawa lili.  
jan ale li pilin e ni: toki ni li pona tan ni: toki Pantunija li kepeken lawa pona.  
jan ale li ken pona ilo e toki Pantunija.  
jan ale li pilin e ni: toki ona en kulupu ona li pana e ijo tawa toki Pantunija.

## o kama sona e toki Pantunija

a! sina wile kama sona e toki Pantunija anu seme? pona! o lukin:

sina wile toki e ni: toki! sina ken toki e ni: “salam!” sina wile toki e ni: (o) lape pona! sina ken toki e ni: “salam sona!” sina ken ala ken lukin e ijo? nimi “salam” li sama nimi “toki!”. kin la, nimi “sona” li sama nimi lape.

nimi pi mute lili pi toki Pantunija li sama toki pona. taso, nimi “mi” li sama! “mi” li mi. kin la, nimi “ni” li sama! musi! taso, o awen! nimi ante li lon sinpin nimi. toki Pantunija la, sina toki ala e ni: jan ni. sina toki e ni: ni jan.

pona! taso, seme li “pona” kepeken toki Pantunija? pona li ni: „bon“ sina o kama sona e ni: nimi pona en nimi Pon (bon) li jo e mama mama sama: nimi Pona (bona) tan toki Lasina anu toki Loma ante.

mi o pini. taso, mi wile toki e ni kepeken toki Pantunija: (o) tawa pona!

mi toki e ni: salam safar!
