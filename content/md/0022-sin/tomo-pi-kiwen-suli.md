---
nimi-suli: tomo pi kiwen suli
jan-pali: jan Simiman
tags:
  - sona
---

{{{sitelen "0022-nanpa-sin/tomo kiwen.png" ""}}}

ma mute la tomo kiwen ni li awen lon: kulupu jan li pali e ona lon tenpo weka a. tenpo weka ni la jan li ken ala sitelen. tan ni la mi ale li sona ala e toki ona e pilin ona e wile ona. taso ijo ona pi pali suli li awen. tomo pi kiwen suli li lon ma mi. lipu ni la mi wile toki e ona.

## tenpo lete

tenpo weka a la ma li lete. tan lete la ko walo li kama tan sewi. suno li telo ala e ko. ni la ko li kama kiwen lon supa suli. supa lete li tawa lon ma kepeken tenpo suli a. supa tawa ni li wawa li ken tawa e ale. tan ni la kiwen suli li kama lon ma Tansi lon ma Tosi lon ma Netelan tan ma Sansinawija. tenpo la ma li kama seli sin la supa suli li kama telo li weka. taso kiwen en ma li awen. jan li kama sona pali e pan e soweli e kili. tenpo ni la kiwen li awen.

## tomo

kepeken kiwen suli ni la jan li pali e tomo. tomo ni li lon poka pi kulupu tomo. taso jan li lape ala lon tomo ni. pilin jan la tomo ni li sewi. tomo la kulupu li awen sona e mama moli ona. lon pali la jan li tu e kiwen la sinpin kiwen li kama nena ala. taso ona li leko ala e kiwen. ni la tomo li kiwen suli taso ala. kiwen lili en ko li lon insa pi kiwen suli la kiwen li kama selo tomo. tomo li leko ala li sike ala. sijelo ona li sama palisa. sinpin tu li suli. sinpin tu li lili. kin lupa li lon sinpin wan la jan li ken lon insa tomo. kiwen suli a li supa lon sewi pi sinpin suli. tomo kiwen li lon la jan li pana e ma lon sewi ona. ni la tomo li nena kin. taso ni li lon tenpo weka.

## tenpo poka

tenpo suli li kama li tawa la jan li kama sona pali e ilo pi kiwen sin li kama sona sitelen lon tenpo ni. ma en kiwen lili li weka tan tenpo tan jan. tomo la kiwen suli li awen ala sinpin li kama noka taso. jan li wile pali e tomo sewi e nasin sin la ona li pakala e kiwen suli pi tomo kiwen li kepeken ona. tomo mute pi kiwen suli li pakala li weka tan ni. taso tan suli tenpo la jan ni li sona ala e open pi tomo kiwen li sona ala e jan pali e nasin pali. tan ni la ona li pilin e ni: kulupu pi jan suli li lon tenpo pini. ona suli li pali e supa suli kiwen li lape lon ona. sona ni li kama e nimi pi tomo ni. toki Netelan en toki Tosi kin la nimi tomo li toki e supa lape pi jan suli. tenpo lon la jan li awen e tomo pi kiwen suli li pona e ona. tenpo lon la jan sona li lukin e poki e ilo e ijo mani. sona mute li kama tan ona.
