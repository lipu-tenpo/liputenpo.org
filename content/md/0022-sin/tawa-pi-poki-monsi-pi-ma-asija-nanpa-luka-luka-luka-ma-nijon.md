---
nimi-suli: tawa pi poki monsi pi ma Asija nanpa luka luka luka - ma Nijon
jan-pali: jan Polo
tags:
  - ma
---

lipu ni li lipu pini pi kulupu lipu mi ‘tawa pi poki monsi pi ma Asija’. tenpo ni la mi wile toki lon ma Nijon. insa ma pi lipu mi la ma ni li ma pi nasin pi kama suno nanpa wan. ken la ona li ma suli kin nanpa wan tan ni: jan pi ma ale li sona e ma ni. jan mute li tawa ma ni.

mi la mi tawa ma Nijon lon tenpo mute. lon la tenpo pini mute la mi kama sona e toki Nijon. tenpo ni la meli mi li jan pi ma Nijon. kin la jan lili mi li tan ma Nijon li tan ma Italija. tan ni la mi tawa ma Nijon lon tenpo sike suno ale tawa ni: mi wile lukin e mama pi meli mi. poka la ma Nijon li pona tawa mi. taso ale ala pi ma Nijon li pona tawa mi a. ijo pi tenpo pini en tomo pi tenpo pini li pona. taso ijo pi sin mute en esun wawa li pona ala. pali pona li pona. taso pali pi mute ike li pona ala. sitelen tawa pi ma Nijon li pona. taso toki ilo pi sitelen tawa pi ma Nijon li pona ala tawa mi. taso ma ale li jo e ijo pona e ijo ike anu seme? mi la ijo ante pona pi ma Nijon li nasin sewi Puta li nasin sewi Sinto.

ma Nijon la mi tawa ma tomo mute. mi tawa ma tomo lawa Tokijo tawa ma tomo Jokojama tawa ma tomo Kamakula tawa ma tomo Niko tawa ma tomo Sisujoka tawa ma tomo Kijoto tawa ma tomo Nala tawa ma tomo Osaka tawa ma tomo Kope tawa ma tomo Sapolo tawa ma tomo Otalu ma tomo Akotate. tenpo ale la mi tawa ma tomo lili Mikasa lon ma Okawito (Hokkaido). ken la jan ala li sona e ma tomo lili ni. ona li lon nasin lete pi ma tomo Sapolo lon ma Okawito. laso jelo li sike e ona. mi tawa ona tan ni: mama pi meli mi li awen lon ma tomo ni a! ma tomo lili Mikasa li lon insa pi nena mute pi kasi suli. kin la ona li ma pi kalama lili.

ijo mute pi tenpo pini li lon ma ale pi ma Nijon. pana lukin la ma tomo Kijoto en ma tomo Nala li jo e tomo pona mute mute pi tenpo pini. ma Nala la tomo pi nasin sewi Puta Totawisi (Tōdaiji) li lon. ona li tomo pi kiwen kasi pi suli nanpa wan lon ma ale. insa ona la jan kiwen suli pi jan Puta li lon. ona li epiku a. ante la ma tomo Mikasa li jo e tomo ala pi tenpo pini mute. ken la tomo pi majuna nanpa wan li tomo pi tenpo pini pi tomo tawa linja. tenpo ni la ona li pali ala li kama tomo pi pana lukin taso (tenpo pini la ma tomo Mikasa li pana e kiwen pimeja. lupa pi kiwen pimeja li pini la jan mute li tawa weka). lon la ma Okawito li ma sin. tenpo pini la ma Nijon li jo ala e ma ni ale. ona la jan Nijon li mute lili taso. ona li awen lon nasin seli taso pi ma Okawito. ma awen la jan Awinu (Ainu) li awen. jan Awinu li jan lon pi ma Okawito a. ona li jan Nijon ala li toki e toki ante. tenpo ni la jan Awinu li mute lili. jan Nijon taso li lon li awen lon ma ale. tan ni la ma tomo pi tenpo pini la tu taso li lon. ona li ma tomo Otalu li ma tomo Akotate. ma tomo ni la tomo pi tenpo pini mute li lon.

lipu ni li lipu pini mi a! mi lukin e ma mute pi ma Asija. mi toki lon ona ale. mi wile e ni: sina ken sona e toki mi. mi wile e ni kin: toki mi li musi tawa sina ale a!
