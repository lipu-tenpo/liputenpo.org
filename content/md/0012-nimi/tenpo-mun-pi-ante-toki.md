---
nimi-suli: tenpo mun pi ante toki
jan-pali: jan Ke Tami
tags:
  - kulupu
---

ma pona pi toki pona li kulupu suli pi toki pona lon tenpo ni la, seme li sin lon ma pona pi toki pona? a, ona li wile e tenpo kulupu. tenpo kulupu ni la, jan mute li ken pali, li ken pali e pali sama, li ken pali e pali pi jan wan taso kin. tenpo kulupu ni li tenpo mun pi ante toki. tenpo pi ante toki li seme? ken la, lipu en musi en ilo en kalama en sitelen li pona a tawa sina, taso ijo ni li kepeken ala toki pona. ni la, jan li ken ante e toki pi ijo ni tawa toki pona.

jan mute li kama pali. pali li ken lili, li ken lili ala, li ken suli ala, li ken suli. ni la, pali mute li kama pini lon tenpo mun pini wan. pali mute ante li pini ala, li pali awen, li ken kama pini suli lon tenpo kama. toki ni la, mi wile toki e pali pini, taso o awen sona e ni: pali suli ante li lon kin.

jan luka li toki pona e sitelen pi jan Awata. ni li sitelen tawa lon , li pona tawa jan lili mute, li pona tawa jan suli mute kin. ona li toki e ma suli mute pi lon ala. ma ni la, jan mute li ken lawa e ijo. jan li ken lawa e seli anu telo anu kiwen ma anu kon tawa anu ijo ala, taso ona li ken lawa e ijo wan taso. jan Awata li ante, li ken lawa e ijo tu tu a. jan Awata li moli la, jan sin li kama jan Awata. suli la, jan Awata li weka lon tenpo sike mute a. ike la, ma pi jan seli li utala e ma ante, li wile lawa e ma ale. pona la, jan Awata sin li kama sin, li jan lili. ona en jan lili ante li wile pini e utala, taso sona ona li lili tawa ni la, ona li alasa e sona pona. sitelen mute mute mute pi jan Awata li lon. kulupu pali pi toki pona li toki pona e sitelen open tu wan. tenpo kama la, jan pi kulupu pali ni li wile pana e sitelen toki tawa anpa pi sitelen tawa.

{{{sitelen "0012-nanpa-nimi/Icon_of_mun_pi_ante_toki.png" ""}}}

jan lili li wile lukin e lipu la, ona li wile ala e toki mute lon insa. toki mute li wile e pali mute. ni la, lipu pi sitelen kule li pona. toki li lon lipu, taso sitelen kule mute kin li lon. jan mute li kama toki pona e lipu suwi ni luka luka tu wan lon ilo __Towiwiwa__ (StoryWeaver).

mi kin li pali. tenpo pini suli la, jan Pijasike Pota (Beatrix Potter) li pali e lipu mute tawa jan lili. lipu ni li toki e soweli, taso soweli li mu taso ala, li ken toki kin. mi toki pona e lipu ona mute tu.

lipu ante li kama toki pona. nimi ona li “jan Ali lon ma nasa” (Alice in Wonderland). lipu ni li toki e ijo nasa. lipu ni la, jan lili li kama anpa lon lupa, li kama tawa ma ante kepeken lupa ni. ma li nasa. ijo li sama ala ijo pi ma ona. nasin pi ma ni li nasin nasa ante a. soweli en ijo li ken toki. sijelo li ken kama suli mute, li ken kama lili mute. toki nasa mute li lon.

lipu pi jan Ali la, toki suli luka luka tu li lon. jan li toki pona e toki suli nanpa wan, li open e pali lon toki suli ante pi lipu ni.

musi Pelanki Tu (Spelunky 2) li musi lon ilo. musi ni la, sina jan Ana. sina wile kama lon poka pi mama sina. mama sina li lon mun. ijo ike mute li lon mun la, utala en tawa pi wawa pona en alasa pona o tan sina.

sina wile musi kepeken toki pona la, __musi ni ale li lon toki pona a!__

pali suli kin li lon. kulupu li kama toki pona e ilo. ilo ni li ken wawa e pali ante pi toki pona.

ilo wan li ilo sona pi nasin “KDE”. ilo sin li kepeken nasin ni la, ale pi ilo ni li ken toki pona. taso pali ni li pini ala.

taso ilo wan ante li ilo Pontun (Pontoon), li pana e __ilo Mosila pi kalama uta (Mozilla Common Voice)__. ni li seme? ilo li wile toki pona la, ona li wile sona e toki pona kepeken pona, li wile e toki pona mute a. ike la, toki pona mute li lon ala anu lon lipu wan ala. ike kin la, ilo esun li ken kama sona e toki, taso esun li wile ala pana e sona ni tawa jan ale. ni li ike e pali ilo pi esun ala, li ike e pali pi toki pona kin. tan ni la, kulupu Mosila li wile pana e sona pona tawa jan ale, li ken e ilo Mosila pi kalama uta. ilo ni la, jan li ken pana e toki sitelen mute, li ken pana e kalama pi toki ni. ilo li kama sona e toki pona mute, e kalama mute pi toki pona la, ilo li ken pali e ijo pi toki pona, li ken kalama pona e toki pona sitelen, li ken kute pona e kalama pi toki pona. sina wile pana e toki pona sin e kalama pi toki ni tawa ilo la, o wawa e pali ni! jan ale pi toki pona li ken pana. taso o sona: sina pana e toki la, jan ale li ken kepeken toki ni lon pali ale lon nasin ale. tan ni la, toki o tan sina taso. ante la, toki o tan pali ni: jan ale li ken kepeken pali ni lon pali ale lon nasin ale.

kulupu pi toki pona li pali wawa a. lipu pi toki pona li kama mute, li kama suli. ijo ante li kama tan tenpo mun pi ante toki lon tenpo kama. lon la, lipu ante li tan ala ante toki, li tan toki pona taso, li kama mute kin. taso tenpo mun pini ni la, jan mute li kama kulupu tawa pali suli la, ni li wawa e pilin mi, li ken wawa e kon pi toki pona.
