---
nimi-suli: toki open pi nimi "yupekosi"
jan-pali: jan Kapesi Pake
tags:
  - nimi
---

tenpo sike nanpa 2019 la, jan Sonja (mama pi toki pona) li pilin insa e ni: mi wile musi. ni la, o pali e nimi sin pi musi taso tawa toki pona.

jan Sonja li kepeken ilo sitelen ona. taso la, ona li luka e nimi \<y\> tan ike! jan Sonja li pali e nimi ni: “yupekosi.” jan Sonja li pana e nimi “yupekosi” li pana ala e kon ona.

ni la, jan pi toki pona li pilin nasa li toki e ni: “tan seme la \<y\> li lon? nimi ‘yupekosi’ li kama ala kama tan toki Umin? mi ken ala ken toki e ona sama kalama /jupekosi/?”

kin la, jan wan li toki e ni: “kon pi nimi ‘yupekosi’ li sama pilin pi wile sona anu seme?” pini la, jan Sonja li pana e kon pi nimi “yupekosi.”

“kon ona li ni: mi ante e pali musi mi sama jan Jo Luka la, mi yupekosi e pali musi mi. tan ante ni la, mi pakala li pona ala e pali mi.”

kin la, jan Sonja li toki e ni: “jan ala li ken toki e \<y\>.”

sona suli la, jan Jo Luka li mama pi sitelen tawa Utala Mun. ona li pali e ona lon tenpo sike nanpa 1977. taso la, jan Jo Luka li ante e ijo mute pi sitelen tawa Utala Mun lon tenpo sike nanpa 1997. ona li ante e kule e toki e suno e len. jan Kito li kepeken ilo moli lon tenpo nanpa wan a! ike a!

jan mute li olin e ante ni, taso jan mute kin li pilin ike tawa ante ni. jan Jo Luka li ken ike e pali musi ona, jan ali kin li ken ike e pali musi. jan Sonja li pilin musi tawa nimi sin ona, taso jan ali ala li olin e nimi “yupekosi.”

jan wan li pana e ike lili ni: “jan Sonja li yupekosi mute lon ni.” jan tu li pana e pilin nasa ni: “mi o toki e nimi “yupekosi” sama jaki.”

tenpo ni la, jan li ken ala toki li ken sitelen e nimi “yupekosi.” nimi “yupekosi” li musi taso. taso la, ona li pana e sona ni tawa mi mute: o pilin musi tawa toki pona sina! o pilin ike ala a!

jan li ken utala kepeken jan sama tan ijo pi suli ala. ni li ike. o alasa ala e kon suli taso. ante la, o wile wawa e pilin olin e nasin suwi tawa toki sina. toki pona li ni. ante o kama lon tenpo ali. ni li ike ala. pilin sina en nasin sina li ken pona kin.
