---
nimi-suli: "tenpo open pi nimi \u201Cona\u201D"
jan-pali: jan Kapesi Pake
tags:
  - nimi
---

nimi “ona” li nimi pi jan nanpa tu wan lon toki pona. mi en sina li ken toki e jan ante kepeken nimi “ona.” nimi “ona” li nimi ilo. sona ni li lon ali. taso la, open pi toki pona la, nimi “ona” li lon ala. kon pi nimi “ona” li lon tenpo open. kon pi nimi “ona” li sama. selo pi nimi “ona” li ante. jan Sonja (mama pi toki pona) li pali e toki pona la, ona li kepeken nimi “iki.” nimi “iki” li sama nimi “ona.” taso la, tenpo pini la, jan mute pi toki pona li olin ala e nimi “iki.” jan ni li pilin e ni: nimi “iki” li jo e kalama sama nimi “ike.” nimi “iki” en nimi “ike” li kepeken kon pi ante mute la, nimi tu o kepeken kalama sama ala.

tenpo sike nanpa 2002 la, jan Sonja li ken e pilin ni. jan Sonja li toki e ni: mi wile sona e pilin kulupu tawa nimi sin tawa nimi “iki.” jan Sonja li pana e ken tu tu tawa ante pi nimi “iki.” ken nanpa wan li ni: o kepeken nimi “i” tawa nimi “iki.” ken nanpa tu li ni: o weka e nimi “iki” la ona li suli ala lon linja nimi. ken nanpa tu wan li ni: ali li pona. o awen kepeken nimi “iki.” ken nanpa tu tu li ni: ken ni ali li ike. mi wile e ken sin. ken nanpa tu tu li anpa e ken ante.

tenpo sin la, jan Sonja li pana e ken tu tu sin tawa ante pi nimi “iki.” ken nanpa wan li ni: o kepeken nimi “ipi” tawa nimi “iki.” ken nanpa tu li ni: o kepeken nimi “ona” tawa nimi “iki.” ken nanpa tu wan li ni: ali li pona. o awen kepeken nimi “iki.” ken nanpa tu tu li ni: ken ni ali li ike. mi wile e ken sin. tenpo ni la, ken nanpa tu li anpa e ken ante. nimi “iki” li moli. nimi “ona” li weka e nimi “iki.” mi pilin pona tawa ni. kalama nimi o ante! kalama pi nimi “ala” pi nimi “ale” li sama kin! ni la, jan Sonja li pali kin e nimi “ali.” (“ali” en “ale” li selo tu pi nimi sama. kon ona li sama kin. ni la, mi kepeken nimi “ali” taso).

{{{sitelen "0012-nanpa-nimi/nimi_ona.png" ""}}}

pini la, o kepeken ala e nimi “iki” e nimi “ipi” e nimi “i” a! nimi pi pu ala li ken pona. nimi pi tenpo open pi toki pona li ken pona kin. taso la, nimi “iki” en nimi “ipi” en nimi “i” li moli taso. nimi “ona” li sama nimi ni li anpa wawa e nimi ni. sina kepeken nimi ni la, jan mute li sona ala e toki sina. toki li suli tawa jan pi toki pona. jan li sona e toki sina la, ni li pona mute. nimi sin en nimi pi pu ala li sama nimi moli ala. nasin ali la, o kepeken ala e nimi moli.
