---
nimi-suli: toki Kopasa (Globasa)
jan-pali: jan Alonola
tags:
  - toki ante
---

toki Kopasa li toki pi ma ale. jan li pali e toki Kopasa sama toki pona. toki pona la, toki Kopasa li jo e ijo mute sama.

## tenpo pini pi toki Kopasa

tenpo sike pini tu wan la, jan Eketo Oteka (Hector Ortega) li open pali e toki Kopasa. jan Oteka li sona e toki Epelanto, e toki Pantunija, e toki sin ante. taso ona li pilin e ni: toki ante pi ma ale li pona (mute) ala. ni la, jan Oteka li wile pali e toki sin: toki Kopasa. open la, ona li pali e nasin nimi, e nasin toki. tenpo pini en tenpo ni la, jan li pali e nimi sin mute. nasin nimi en nasin toki li pini. toki Kopasa li pini, taso nimi mute li lon ala.

toki Kopasa li kama la, kulupu lili li lon kulupu Siko pi toki ma sin (auxlangs / helplingvoj). taso kulupu pi toki Kopasa li lili, taso ona li kama suli. jan wan tan kulupu ni li jan Apa (Hyperr). jan Oteka li pali e len nanpa wan pi toki Kopasa, taso jan Apa li pali e len pi tenpo ni pi toki Kopasa.

jan pi mute lili li ken toki pona e toki Kopasa. pilin mi la, jan luka li ken toki e toki Kopasa. taso jan mute li kama sona e toki Kopasa.

## toki Kopasa li sama seme?

toki Kopasa li jo e nimi tan toki mute. suli la, toki pi ma ale la, ona li jo e nimi mute pi toki Elopa ala. taso nimi pi toki Elopa li lon kin. mi pilin e ni: nimi pi toki Kopasa li jo e nimi pona tawa toki ale.

nasin nimi pi toki Kopasa li sama toki pona: nimi li ante lili. nimi pali en nimi ijo en nimi pilin li ante ala, taso sina ken pali e nimi sin kepeken nasin ni: nimi tu li kama nimi wan.

nasin toki pi toki Kopasa li sama toki pona kin a! open la, nimi ijo li lon. nanpa tu la, nimi pali li lon. pini la, nimi ilo li lon. nasa la, nimi pilin (sama pona, ike, jelo, loje) li lon sinpin pi nimi ijo. toki pona la, nimi pilin li lon monsi pi nimi ijo. sama toki pona la, toki Kopasa li jo e nimi lili mute sama „pi, en, la, li, e“.

toki Kopasa en toki pona li jo e nimi sama:

- nimi a li „a“
- nimi jan li „yen“ (/jen/)
- nimi jelo li „jalo“
- nimi lili li „lil“
- nimi linja li „linea“
- nimi mama li „mama“
- nimi mi li „mi“
- nimi moli li „mor“
- nimi namako li „namake“
- nimi oko li „oko“
- nimi pini li „fini“
- nimi pona li „bon“
- nimi sama li „sama“
- nimi tu li „dua“
- nimi wile li „vole“

pona la, nimi pi soweli suli li „mumu“.

## o kama sona e toki Kopasa!

tenpo ni la, mi wile pana e sona toki lili pi toki Kopasa tawa sina: sina tawa jan sin la, sina wile toki e ni: „Salom, mi sen [nimi sina]!“ toki pona la, sina toki e ni: „toki! mi jan [nimi sina]!“ sina tawa weka la, sina toki ala e ni: „Salom!“ sina toki e ni: „Weda!“

tenpo mute la, jan pi toki pona li wile toki e ni: „o moku e kala pona!“ sina wile toki e toki sama kepeken toki Kopasa la, o toki e ni: „am yam bon mahi!“

sina ken kama sona e toki Kopasa lon lipu „Globasa.net“, taso tenpo kama la, mi wile pali kin e sitelen tawa pi kama sona.

{{{sitelen "0017-nanpa-musi/Flag_of_Globasa.svg" ""}}}
