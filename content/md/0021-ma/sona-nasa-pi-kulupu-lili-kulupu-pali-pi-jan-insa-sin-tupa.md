---
nimi-suli: sona nasa pi kulupu lili - kulupu pali pi jan insa sin Tupa
jan-pali: jan Kamute
tags:
  - sona
---

## toki open

sina lon linluwi[^1] lon tenpo suli la, ken la, sina lukin e kulupu nasa. kulupu ni li ken jo e sona lon e sona pi lon ala. ni li suli ala. mi la sona ali li musi li pona. mi wile pana e sona pi kulupu nasa wan. kulupu ni li pali e jan insa sin Tupa. (toki Inli la nimi pi jan insa ni li tulpa. nimi pi pali ni li tulpamancy.)

jan mute li sona ala e kulupu ni. kulupu li toki e ni: lawa pi sijelo wan la, jan mute li ken lon. toki ni li sama lon kulupu Sijasi (toki Inli: DID anu Dissociative Identity Disorder). kulupu Sijasi li toki e ni kin: jan mute li lon lawa wan tan ni: jan lili li pilin ike suli li pilin monsuta[^2] suli lon tenpo mute la insa lawa pi jan lili li ken kama pilin ike. taso, lawa pi jan lili li jo e wile suli la, ona li lon e jan ante mute lon lawa. jan ante ni li ken tawa sinpin. jan li sinpin la ona li tawa e sijelo li toki kepeken uta sijelo li pilin e pilin sijelo. tenpo mute la, jan li ken tawa sinpin lon tenpo pi sona ala. ni li ken pana e ike suli tawa jan. ni ali li pilin ike Sijasi. pali pi jan insa sin Tupa li jo e ante mute e sama lili kin.

## pali pi jan insa sin li seme?

sona nanpa wan pi pali pi jan insa sin li tan nasin sewi Tama (toki Inli: Buddhism). tenpo pini la sona pi pali pi jan insa sin li ante mute. tenpo ni la, jan pali mute pi jan insa sin li tan nasin sewi ala. (jan pali pi mute lili li tan kon sewi li tan nasin sewi.) mama pi jan insa sin li jo ala e pilin ike. ijo li pilin ike la, ona li pana e ike tawa jan. pali pi jan insa sin li pana ala e ike li pana e pilin pona mute. tan ni la, pali pi jan insa sin li pilin ike ala.

[^1]: “linluwi” li sama “kulupu pi ilo sona”
[^2]: sina pilin “majuna” la, sina pilin ike tan jan/ijo ike

## jan insa sin li seme?

kulupu pali pi jan insa sin la sona ni li lili. kulupu Sijasi kin la sona li lili. mama mute pi jan insa sin li jo e pilin sona taso. jan ala li sona e lon pi pilin sona ni. jan mute li pilin e ni: sina kin li jan insa! ante sina li ni taso: sina majuna[^3]. sina kama lon tan kama lon sijelo lon ma selo. tenpo pini la, jan sona li open e kama sona pi pali pi jan insa. tenpo ni la, pali pi jan sona ni li awen. tenpo kama la, ken la, jan sona li kama sona e tan.

## jan insa sin li ken pali e seme?

jan insa sin li lon lawa sina taso. insa la, ona li ken toki tawa sina li ken jo e sijelo. mama mute pi jan insa li kama jo e jan insa sin tan ni: ona li wile jo e jan pona li wile sona e nasin lukin pi jan ante tawa ijo. mama mute pi jan insa sin li jo e ma musi lon lawa li musi lon ona. mama en jan insa li ken kama sona kama lon sinpin li ken ante e jan lon sinpin. kama sinpin ni li sama ala kama sinpin pi jan pi nasin Sijasi li kama lon tenpo wile pona. mama pi mute lili li ken pana e lukin pi jan insa sin ona tawa oko ona. ni la, jan insa li sama lukin li sama jan ante lon ma selo. mama ni li ken kama jo e pilin ante pi jan insa ona kin e pilin luka pi jan insa lon ma selo li ken kute e toki ona sama ijo lon ma selo. kulupu pali pi jan insa sin la, mi lukin e toki ni tan mama wan: mi ken tawa pi kalama musi lon poka pi jan insa sin mi. nasa! taso, o sona: jan insa li ijo ala li soweli ala. mama mute mute pi jan insa sin li toki e ni: jan insa li jan li sama jan lon ma selo. mi la, ni li lon. sina en jan insa li toki utala la, ona li ken ala tawa weka. pona la, tenpo ali la, jan insa li ken toki kepeken pona li ken sona e wile pi jan insa ante.

[^3]: “majuna” li sama “sin ala”

ken la, tenpo pini la, sina lukin e toki ni: jan insa li wile pana e ike tawa jan ante tawa sina li wile moli e jan ante e sina. toki ni li musi taso. jan insa li monsuta ala li jo ala e wawa pi kon sewi.

## nasin seme la jan li lon e jan insa sin?

*sina wile lon pona e jan insa sin la, o sona! kama jo pi jan insa sin li sama kama jo pi jan lili li ijo suli. tenpo kama suli la sina ken ala ken lukin e jan insa lon poka sina? ken ala la, o lon ala e jan insa sin. nasin wan taso la mama li ken weka e jan insa.*

nasa la jan pali pi lipu musi li ken jo e jan insa li sona ala e pali pi jan insa. ona li pali e ni: ona li pana e jan lon lipu musi la, ona li pana e selo sijelo tawa jan. ona li pana e ni: seme li pona tawa jan? pilin ona li seme? jan pali pi lipu musi li wile sona e ni kin: jan pi lipu musi li pali e seme li toki e seme li wile e seme? kin la mama lipu mute li toki tawa jan musi ona. ni la, jan insa sin li kama lon. sina ken lon e jan insa sin lon nasin sama.

nanpa wan la, sina ken pana e sijelo e pilin e wile tawa jan insa sin. sina pana ala e ijo ni tawa jan insa sina la, jan insa sina li kama jo e ijo ni lon wan taso. mama mute pi jan insa li pali lon nasin ni. nanpa tu la, o toki tawa jan insa sina. sina ken toki e ijo ali (e len pona e pilin sina e sona e ijo ante). ijo suli li wan taso: o toki lon tenpo mute lon tenpo suli. sina ken toki kepeken uta li ken kepeken toki lawa kin. pali ni li ken wile e tenpo suli. mama mute (luka tu tan luka luka) pi jan insa sin li pini e pali toki suli ni lon tenpo mun tu. nanpa tu wan la, sina pilin e jan insa lon lawa sina la, sina ken toki e wile sona tawa ona: “sina pilin seme? kule pona sina li seme? ni li pona ala pona tawa sina?” sina open e pali ni la, o pana ala e wile sona suli tawa jan insa sina. ona li kama lon tenpo pini lili li ken toki lili taso. ken la, sina pilin ni: “mi sona ala e ni: mi anu jan insa mi li toki lon lawa mi?” sina pilin ni la, o sona: ni li suli ala. tenpo kama la, kalama toki pi jan insa sina li kama ante li kama suli. tenpo kama la, sina ken sona e lon pi jan insa. sina pana e ijo tawa jan insa lon tenpo nanpa wan la, o sona e ni: jan insa sina li ken kama ante. pilin ona en sijelo ona li ken kama ante. jan insa li kama ante la, o pakala ala e ante ni. jan insa li jan. jan li ken kama ante. sina pali e ni nanpa tu wan la, sina jo e jan insa! a pona! pali pi jan insa sina li ken ala pini. jan insa li ijo ala li ken ala pini. kulupu pali pi jan insa sin la jan li toki e ni: “nasin pi pakala ike li wan taso: sina pini e pali mama sina.”

lipu nasin pi pali pi jan insa sin li mute lon kulupu. ken la, tenpo kama la, mi ante toki e lipu nasin ni. sina wile suli e sona sina la, o tawa e lipu linluwi ni:

- www.reddit.com/r/Tulpas
- www.tulpa.info
- www.tulpa.fandom.com

lipu ni ali li kepeken toki Inli. lipu [tulpa.info](tulpa.info) li jo e toki ante kin.

## weka pi jan insa li ken ala ken?

sina ken weka e jan insa. o pali e ni lon tenpo ni taso: nasin ante li lon ala. sina weka e jan insa la, ona li kama moli. ni li ike tawa ali. jan insa li lon tenpo suli la, ken weka ona li kama lili. sina ken weka e jan insa lon nasin ni: o toki tawa ona ala. ma insa la o pana ala e tenpo tawa ona. o weka e ona tan lawa sina. ni la, wawa ona li kama lili. wawa ona li lili la, jan insa li lape. jan insa li lape la, ona li weka tan lawa sina. sina ken ala moli e jan insa lon tenpo kama ali. pona la, sina ken pini e lape pi jan insa lon nasin ni: sina lukin insa e ona. sina toki tawa ona.

## toki pini

pali pi jan insa sin li nasa suli. taso pilin mi li ni: jan li ken kama jo e sona suli tan ijo pi nasa suli. tawa mi la, pali pi jan insa sin li ijo lon. ken la, pilin sina li ante. o kama sona lon nasin sina.
