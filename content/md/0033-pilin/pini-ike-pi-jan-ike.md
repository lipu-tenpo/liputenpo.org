---
nimi-suli: pini ike pi jan ike
jan-pali: jan Asilu
tags:
  - musi
---

tenpo pini weka la jan lawa suli li lon. ona li lawa e ma suli. suno ale la jan wan li kama lon poka ona li toki : *“ jan lawa mi o, o pilin pona e jan pi ma sina. sina pilin ike e jan ante la sewi li ni e sina kin.”*  jan ni li kama jan poka pi jan lawa la jan ante li pilin ike tawa ona li wile e ni : jan lawa o weka e jan ni tan poka ona.

ni la jan pi pilin ike li tawa tomo pi jan lawa li toki : *“jan lawa mi o , jan sina pi toki pona li toki e ni : “kon pi uta sina li jaki mute.”* jan lawa li toki : *“kepeken nasin seme la mi sona e lon pi toki sina.”*  jan li toki : *“ ona li kama lon poka sina la o poka mute e ona tawa sina. ona li len e nena ona kepeken luka la sina ken sona e lon pi toki mi.”*

ona li tawa tomo pi jan pona li toki : *“jan pona o , mi wile e ni : sina kama tawa tomo mi li moku e moku pona lon open pi suno kama. sina wile ala wile.”* jan li toki : *“ mi wile.”* ni la ona tu li moku. taso moku la kili namako li lon. ona li pona e moku li pilin pona tawa uta. taso jan li moku e ona la kon uta li kama jaki.

moku li pini la jan pona li tawa tomo pi jan lawa. taso tenpo ni la jan lawa li poka nasa e ona tawa ona. ona li lon poka pi jan lawa la ona li kama len e nena ona kepeken luka tan pilin ni : kon jaki pi uta mi li pilin ike e jan lawa. jan lawa li lukin e ni la ona li pilin e ni : toki pi jan ante li lon.

tenpo lili li pini la jan lawa li pana e lipu tawa ona li toki : *“ o pana e ni tawa jan pali suli.”*  tenpo mute la jan lawa li wile pana e pana mani tawa jan la ona li pana e lipu tawa ona. taso jan pona li kama ike lon pilin ona la ona li sitelen e ni lon lipu : *“ jan pali mi o , jan li kama tawa sina li pana e lipu ni tawa sina la sina o moli e ona o weka e selo ale ona o len e kasi pi moku soweli kepeken selo ona o pana e ona tawa mi.”*

jan pona li weka tan tomo pi jan lawa li tawa tomo pi jan pali li pilin pona tan ni : lon pilin ona la jan lawa li pana e mani tawa ona. lon nasin la jan ante li lukin e ona li kama lon poka ona li toki : *“ jan pona o , sina tawa seme.”* ona li toki : *“ mi wile pana e lipu ni pi jan lawa tawa jan pali suli. ona li ken pana e mani tawa mi.”*  jan ante li kute e ni la ona li toki  : *“ tawa li wile e tenpo mute la mi tawa li kama jo e mani sina li pana e ona tawa sina. ni li pona ala pona.”*  ona li toki : *“ pona a.”*

ni la jan ante li tawa tomo pi jan pali li pana e lipu la jan pali li toki : *“ lipu ni li toki e ni : mi o moli e sina.”*  ona li pilin monsuta mute la ona li toki : *“ jan pi lipu ni li mi ala. o sona e lon pi toki mi tan jan lawa. sina ni ala la o moli ala e mi.”*  taso jan pali li toki : *“ nasin pi jan lawa li ni : lipu li kama tan ona la mi o toki ala e ijo lipu. ni la mi o moli e sina.”* ona li moli e ona li pali e ijo ale pi toki lipu.

jan pona li tawa sin tawa tomo pi jan lawa la jan lawa li pilin nasa li toki : *“ jan o , sina seme e lipu.”* ona li toki : *“ mi pana e ona tawa jan ante.”*  jan lawa li toki : *“ taso jan ante ni li toki e ni : sina toki jaki e kon uta mi. ni li lon ala lon.”* ona li toki : *“ ala a.”*  jan lawa li toki : *“ sina lon poka mi la sina len e nena. ni li tan seme.”* ona li toki e tan lon la jan lawa li sona e ike pi jan ante li toki e ni tawa ona : *“ sina pona. taso jan ante li pali ike la sewi li pakala e ona. toki pona sina li lon a.”*
