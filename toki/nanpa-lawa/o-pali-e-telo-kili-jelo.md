---
nimi-suli: o pali e telo kili jelo
jan-pali: jan Nowa
tags:
  - sona
---
sina mute la seli li lon ma sina. seli la telo lete li pona mute tawa mi a! ken la ona li pona tawa sina kin. ni la mi pana e sona ni: nasin pali pi telo kili jelo. ale la mi kepeken nasin ni. tenpo pini la mi pali e telo kili jelo la suwi li awen ko lon telo. suwi en telo li kama ala wan. taso nasin ni la suwi en telo li wan.

{{{sitelen "0028_telo-jelo-kule.png" "drawing of lemonade" "jan Alonola"}}}

mi jan lili la mi esun e telo kili lon ma tomo mi. mi en mama mi en mama majuna mi li pali e ona kepeken nasin ni. mi tawa e poki pi telo jelo tawa sinpin pi tomo mi li sitelen e ni lon supa: "o esun e telo kili mi!" mi awen tawa kama jan. taso la mi kama jo e mani pi lili taso. ni li tan ni: mi moku e telo kili mi li esun lili eÂ ona. ona li pona suli la mi wile moku e ona li wile ala pana e ona tawa jan ante!

sina mama tawa jan lili (anu sina jan lili!) la ken la sina wile esun e telo kili jelo. ante la sina wile moku taso. ni ale la toki sona ni li pona tawa sina. o awen lukin!

sina wile e ijo ni:

- telo
- ko suwi
- telo tan kili jelo. (sina ken weka e ona tan kili jelo. ante la sina ken esun e telo ni tan tomo esun. nasin ale li pona!)

suli pi ijo ale ni o sama.

sina wile e telo lete kin. suli ni li ken nasin mute. jan ante li ken wile suwi pi wawa ante.

nasin pali li ni:

- o pana e ko suwi e telo pi suli sama tawa poki. poki o ken kama seli mute.
- o pana e poki tawa seli.
- o sike e ona tawa tenpo ni: suwi li ko ala. suwi en telo o kama wan.
- o weka e ona tan seli.
- o awen tawa ni: poki li kama seli ala.
- o pana e ona tawa poki sin. sina o wile pana e poki ni tawa lete.
- o pana e telo kili jelo tawa ona. o sike e poki.
- o len e sewi ona. o lete e ona.
- sina wile moku e telo kili suwi sina la o pana e telo jelo sina pi suwi mute tawa poki lili.
- o pana e telo lete tawa ona. o pana e telo lili o uta e ona. ona li suwi pi wawa ike tawa sina la o pana e telo sin. o ni tawa ni: suwi telo li wawa pona tawa sina.
- sina wile la o pana e kiwen lete.
- sina wile la o pana e telo nasa lili. tenpo mute la mi ni kin ;)

o moku pona! mi wile e ni: ona li lete e sina lon tenpo seli.
