---
nimi-suli: sitelen Emosi
jan-pali: jan Kapesi Pake
tags:
  - toki pona
---

nasin sitelen mute pi toki pona li lon. mi pilin e ni: jan pi toki pona li olin pali e nasin sitelen. taso, nasin sitelen pi nanpa lili li ken lon ilo toki. ante la, jan li ken taso kepeken ona lon lipu. sitelen Lasina li ken lon ilo toki, taso jan li wile e nasin sitelen musi sin. tan ni la, ona li pali e sitelen kepeken Emosi. Emosi li kama tan kulupu Uniko. jan ali li ken toki kepeken sitelen ni. sitelen wan li sama nimi wan pi toki pona.

tenpo sike 2007 la, jan Enli Telin (Henrik Theiling) li pali e nasin sitelen pi nimi ni: “Toki Pona Script”. nimi pi toki pona li sama sitelen wan taso. taso kule pimeja en kule walo li lon taso.

tenpo sike 2018 la, jan Jo Koneli (Joe Corneli) li pali e nasin sitelen Emosi open. jan Jo Koneli li toki e ni: ona li ken wan taso. tenpo sike 2019 la, jan Tepan li pali e nasin sitelen Emosi sin. jan Tepan li ante e sitelen mute tan nasin sitelen pi jan Jo Koneli.

nasin tu ni li utala lili tan ante ona. ona li wile wan e nasin la, jan Sewi li pali e nasin sitelen Emosi pini lon tenpo sike 2020. ni la, sitelen pi nimi pi toki pona li ante ala li awen sama. awen sama la, jan mute li ken kama sona e nasin sitelen ni. kin la, jan mute li kepeken ona.

mi pilin e ni: nasin sitelen ni li nasin ilo li pona lukin. kin la, ona li jo e sitelen pi nimi pi pu ala! ni li musi. sina wile ala wile kama sona e ona? o tawa lipu https://tinyurl.com/sitelen-Emosi
