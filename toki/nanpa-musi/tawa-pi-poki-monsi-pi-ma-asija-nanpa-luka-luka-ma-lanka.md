---
nimi-suli: 'tawa pi poki monsi pi ma Asija nanpa luka luka: ma Lanka'
jan-pali: jan Polo
tags:
  - ma
---

{{{sitelen "0017-nanpa-musi/ma_Lanka.png" ""}}}

ma Lanka li ma lili pi insa telo suli. ona li lon nasin seli pi ma Palata. lon la ma Lanka li sama lili tawa ma Palata, taso ma Lanka la jan pi mani ala li mute ala. ona li ma pi laso kasi mute li ma pi tomo mute pi tenpo pi pini mute. jan mute nanpa wan pi ma Lanka li jan Sinkala pi nasin sewi Puta. ona li toki e toki Sinkala. taso jan Tamili mute pi nasin sewi Palata kin li lon. ona li toki e toki Tamili. toki Sinkala en toki Tamili li ante mute. kulupu toki ona li ante. nasin sitelen ona kin li ante.

mi awen lon ma Lanka lon tenpo suno luka tu tu. mi tawa kepeken waso kiwen tan ma tomo Kuwala Lunpu tawa ma tomo Kolonpo. ma tomo Kolonpo li ma tomo lawa pi ma Lanka. tan ma tomo Kolonpo la mi tawa ma tomo Kansi (Kandy) kepeken tomo tawa kulupu lili. tan tomo tawa ni la mi lukin e tomo lili e kasi suli e linja telo lili e jan e soweli. tomo suli li lon ala. ma Lanka li lukin pona lukin a! ike la kon li seli (sama ma Malasija). kin la telo sewi mute li anpa. pipi lili pi pana ike kin li mute a!

ma tomo Kansi li ma tomo lili, taso ona li musi mute. tomo pi suli mute pi ma tomo ni li tomo pi nasin sewi Puta pi kiwen uta pi jan Puta. weka ala tan ma tomo ni la jan pona tu mi li awen. tenpo pini la ona li pali lon tomo sona suli pi ma Pulune sama mi. taso tenpo ni la ona li pali ala. jan mije li jan pi ma Tosi. jan meli li jan pi ma Sinkapo. mi awen lon tenpo suno tu lon tomo pona ona lon insa pi ma kasi pi telo kasi (kasi mute pi telo kasi li lon ma Lanka). tan ma tomo Kansi la mi tawa ma tomo Anulatapula (Anuradhapura) kepeken tomo tawa linja. tomo tawa linja li majuna[^1] li tawa kepeken tenpo mute, taso ona li pona mute tawa mi.

[^1]: “majuna” li sama “sin ala”

tenpo pini la ma tomo Anulatapula li ma tomo lawa pi ma Lanka. ona li majuna li jo e tomo mute pi tenpo pini. suli la ona li jo e tomo mute pi nasin sewi Puta. kama la mi tawa ma tomo ante pi tenpo pi pini mute. nimi ona li Polonaluwa (Polonnaruwa). ona li lili mute, taso ona li epiku[^2]! ona li lon poka pi telo suli pi insa ma. lon poka weka pi telo ni la mi lukin e kulupu pi soweli suli pi linja sinpin! ma Lanka la soweli ni li ken tawa ma pi wile ona a!

tawa ma tomo Polonaluwa la mi kepeken sin e tomo tawa kulupu lili. lon tomo tawa ni la mi kama sona e jan tawa tu ante. ona li jan pi pona mute pi ma Kanse. mi tu wan li kama wile e ni: tenpo suno tu ni la mi tu wan li kulupu li lukin e tomo pi tenpo pini lon poka sama. mi la ijo pona pi nanpa wan li kiwen jan suli pi jan Puta. tenpo suno kama la mi o kama tawa sin tawa ma tomo Kolonpo. taso jan pona sin mi li awen lon ma Lanka lon tenpo mun wan. ni li pona a! mi o kama tawa sin tawa ma Malasija. ike la tenpo pona pi ma ni li pini. mi o open pali sin lon ma Malasija a! ma Lanka o, mi tawa!

[^2]: “epiku” li sama “pona mute”
