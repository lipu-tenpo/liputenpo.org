---
nimi-suli: tawa pi poki monsi pi ma Asija nanpa luka. ma Pulun
jan-pali: jan Polo
tags:
  - ma
---

ma Pulune li ma lili mute li lon ma pi insa telo suli Ponejo (Borneo) pi nasin lete. ona li selo e ma Sapa (Sabah) e ma Salawa (Sarawak) pi ma Malasija. sinpin ona la telo suli Sonko pi nasin seli li lon. jan lawa pi ma Pulune li jan lawa pi nasin sewi Isilan. ona li jo e mani mute mute tan ni: ma Pulune li jo e ko seli mute. ma Pulune la jan mute li jan Male pi nasin sewi Isilan. taso jan mute pi ma kasi en jan Sonko pi nanpa lili kin li lon. ona li kepeken nasin sewi mute. jan pi nasin sewi Isilan en jan pi nasin sewi Kolisu en jan pi nasin sewi pi kon ma li lon. jan Sonko li kepeken nasin sewi Puta anu nasin sewi Nasin Pona (Taoism). nasin sewi mute li lon, taso tenpo ni la nasin lawa pi ma Pulune li nasin lawa pi nasin sewi Isilan.

tenpo pini la mi awen lon ma Pulune lon tenpo sike tu wan meso[^1]. mi pana e sona lon tomo sona suli pi ma ni. ma Pulune li pona mute tawa mi. jan pi ma ni li pona li suwi mute mute. ma ni li lili mute, taso ona li jo e ijo musi mute tawa mi. ona li jo e tomo pi nasin sewi Isilan pi pona lukin. taso mi la ijo pona nanpa wan li tu: ma kasi suli pi telo sewi en kulupu jan pi kasi suli. kulupu jan pi kasi suli li jan Ipan (Iban), li jan Mulu anu Lun Pawan (Murut/Lun Bawang), li jan Ketajan (Kedayan), li jan Tuton (Tutong), li jan Tusun (Dusun), li jan Pelawi (Belait), li jan Penan. tenpo pini la jan ale pi kasi suli li awen lon tomo suli (longhouses), taso tenpo ni la jan Ipan taso li awen lon tomo suli. tomo suli ni li sama ma tomo lili, taso tomo li weka ala. ona li wan lon nasin ni: tomo wan li wan e tomo ante poka. sinpin pi tomo len ni la tomo linja pi jan ale li lon. lon nasin ni la tomo pi kulupu mama wan li lon. tomo pi jan ale kin li lon. nasin pi tenpo pini la tomo suli ni li awen lon palisa. nasin ni la tomo li kama awen tan akesi ike. kin la soweli tomo li awen lon anpa pi tomo suli.

{{{sitelen "0012-nanpa-nimi/ma_Pulune.png" ""}}}

[^1]: meso li pona ala, li ike ala, li lon insa pi ona tu

mi tawa tomo suli mute ni tan alasa sona mi. mi tawa tomo ni la mi pilin pona. mi la ijo pona ante li ma kasi suli pi telo sewi. ma kasi suli pi ma Elopa la ma kasi suli pi ma Ponejo li suli mute li pana e kalama pipi wawa li jo e kule kasi mute mute e soweli e waso e akesi e pipi mute mute. soweli sama jan kin li lon. soweli lili sama jan pi linja monsi suli (long-tailed macaque) en soweli sama jan pi nena suli (proboscis monkey) li lon. soweli sama jan pi nena suli li jo e nena sinpin loje pi sama linja. ona li suwi mute a! insa pi ma tomo kin la jan li ken lukin e soweli e waso e akesi. pana lukin la akesi pi noka tu tu (monitor lizard) en akesi linja li nasa ala a!

mi ken, la mi wile sin tawa ma Pulune a!
