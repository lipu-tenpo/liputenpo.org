---
nimi-suli: lipu li kama loje tan seme?
jan-pali: jan Alonola
tags:
  - sona
---
tenpo seli la lipu kasi li laso li pona. taso tenpo lete li open la lipu li kama loje anu jelo li weka tan kasi. ni li lon tan seme?

{{{sitelen "0030_lipu_loje.png" "lipu loje" "jan Alonola"}}}

open la lipu li laso tan seme? sona ni li pona. ni li lon tan ijo lili Kolopilon (χλωρός chlōrós laso en φύλλον phýllon lipu). nimi ni li tan toki Elena. kasi li kama jo e wawa tan suno la ona li kepeken e ijo Kolopilon. kule ante li lon lipu. taso kule pi ijo Kolopilon li wawa a. ona li lon la ale li laso.

tenpo lete li open la lete li kama. kin la tenpo suno li kama lili. ni la kasi li kama jo e wawa lili tan suno. kasi li pilin e lete li sona e ni: mi ken ala kama jo e wawa la mi wile ala jo e ijo Kolopilon e lipu. ijo Kolopilon li weka la kule li weka tan lipu. kin la lipu li weka tan ni: lipu ala la kasi li ken awen jo pona e wawa e telo. 

lipu ale li jo e kule jelo. kule Kolopilon li weka la lipu li kama jelo. kule li lon tan ijo lili Kaloteno. nimi ni li pona a tan ni: toki Lasina la kasi palisa jelo loje li kili Kalota (carota). ni la pona la mi kepeken e nimi ni: ijo kule jelo loje

{{{sitelen "0030-kasi-loje-jelo.png" "kasi loje jelo" "jan Alonola"}}}

taso kasi mute li kama loje tan seme? tan ijo kule Antokijano (ἄνθος ánthos kasi kule en κυανός kyanós laso pimeja). ken la sina pilin e ni: kule Antokijano li laso pimeja. tan seme la lipu li kama loje kepeken ona? kule pi ijo Antokijano li ken ante e kule ona. kasi li lon ma pi telo utala la ona li loje. kasi li lon ma pi telo utala ala la ona li laso. telo utala li utala e uta sina. ken la pilin ona li nasa anu pona tawa sina. pilin utala lili li pona tawa moku. telo pi kili jelo li telo utala ni la kule li loje. ijo Antokijano li pona tawa kasi. ijo Antokijano li awen e kasi tan suno mute. ni la suno mute li lon lipu la ona li kama loje. 

{{{sitelen "0030-kili-laso.png" "kili laso" "jan Alonola"}}}

kasi mute en kili mute li kepeken e ijo kule tu wan ni. sina moku e kili jelo la sina sona e ni: ona li jelo tan kule Kaloteno. ona li laso la sina sona e ni: ona li laso tan kule Antokijano. lipu li loje la suno mute li lon a!
