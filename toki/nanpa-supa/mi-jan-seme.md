---
nimi-suli: mi jan seme?
jan-pali: jan Palisona
tags:
  - sona
---
{{{sitelen "0032_ilo_Enejakama.jpg" "ilo Enejakama" "jan Palisona"}}}

ilo Enejakama la, jan luka tu tu li lon. o sona pona e toki mi! jan ale li ante, taso mi ale li wile e ijo sama. mi wile e moku e tomo e jan pona e pali pona. ike li sama kin. mi monsuta e pakala e ike e jaki.  
nimi Enejakama li ni: “sitelen pi ijo luka tu tu”. sitelen li kama tan sike tan linja. sitelen ni li tan tenpo pini suli li lon lipu pi jan sona Pitakola¹, taso ona li pali ala e sona pi kon jan. mama ona li jan Oka Isaso². ona li wan e sona pi nasin sewi ante mute. ona li nasin sewi ala, li alasa sona e jan. jan sona li lukin e nasin jan li kama lukin e ijo mute sama. ken la, sina sona e ike moli luka tu³. ona li kama tan sona. sona ni li mama e ilo Enejakama kin; taso ona li ante.

mi ale li jo e kon luka tu tu lon insa. taso la, kon wan li wawa nanpa wan lon jan. ni li tan ni: jan ante li jo e ale ante li tan tenpo pini ante. sina jan lili la, jan li toki e ijo pona e ijo ike tawa sina. ni li kama e toki insa sina e wile sina.
sina wile ala wile sona e kon sina? o kama sona e kon luka tu tu. poka la, o pilin e ni: toki pi kon seme li kama e pilin wawa lon insa sina? nanpa wan la, sina o kama sona e wile nanpa wan lon ale sina. nanpa tu la, o pilin e monsuta sina pi suli nanpa wan. ni li wawa tu ni: ona li lawa e wile sina.


| jan                  | monsuta                                  | wile nanpa wan                |
|----------------------|------------------------------------------|-------------------------------|
| jan pi wile pona     | “mi ike. mi pali pakala”                 | “mi pali kepeken nasin pona”  |
| jan pi pana pona     | “jan ala li olin e mi”                   | “jan li wile e mi”            |
| jan pi pali suli     | “pali mi li ike”                         | “mi pali pona mute”           |
| jan pi pilin mute    | “mi jan suli ala”                        | “mi sama mi”                  |
| jan pi wile sona     | “mi ilo ala tawa jan”                    | “mi sona. mi ken.”            |
| jan pi wile kulupu   | “mi lon kulupu ala”                      | “ale mi li awen”              |
| jan pi pilin pona    | “mi ken ala weka e pilin ike”            | “mi pilin pona”               |
| jan pi wile wawa     | “jan li lawa li pakala e mi”             | “mi awen e mi”                |
| jan pi utala ala     | “jan li weka tawa mi”                    | “utala ala li lon”            |

sina wile sona e ijo Enejakama la,
o tawa https://www.enneagraminstitute.com
o tawa https://docs.google.com/document/d/1QSh8H4i5BPZTQO_HeAOvazW4yG25y18tkzOpNEhM7Q0/edit?tab=t.0


¹Pythagoras
²Oscar Ichazo
³Seven Deadly Sins